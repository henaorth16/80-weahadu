{
    "book_number": 40,
    "book_name_am": "ተረፈ ባሮክ",
    "book_short_name_am": "ተባ",
    "book_name_en": "Teref Baruch",
    "book_short_name_en": "TBar",
    "chapters": [
        {
            "chapter": 1,
            "sections": [
                {
                    "title": "ተረፈ ባሮክ",
                    "verses": [
                        {
                            "verse": 1,
                            "text": "ኤርምያስም ጳስኮርን እንዲህ አለው፥ “እናንተስ በዘመናችሁ ሁሉ ከአባቶቻችሁና ከእናንተ በኋላ ከሚመጡ ልጆቻችሁ ጋር ጽድቅን ትቃረኗታላችሁ።"
                        },
                        {
                            "verse": 2,
                            "text": "እነርሱስ ከአባቶቻችሁ ይልቅ እጅግ የተናቀች ኀጢአትን ሠሩ። እነርሱም ዋጋ የማይገኝለትን ይሸጡታል፤ ሕማማትን የሚያስወግደውን እንዲታመም ያደርጉታል፤ ኀጢአትን የሚያስተሰርየውንም ይፈርዱበታል።"
                        },
                        {
                            "verse": 3,
                            "text": "የእስራኤል ልጆች የተስማሙበትን የክቡሩን ዋጋ ሠላሳ ብር ይቀበላሉ፤ ያንም ብር ለሸክላ ሠሪ ቦታ ዋጋ አድርገው ይሰጡታል።"
                        },
                        {
                            "verse": 4,
                            "text": "እዚአብሔርም እንዳዘዘኝ እንዲሁ እናገራለሁ።"
                        },
                        {
                            "verse": 5,
                            "text": "ስለዚህ ንጹሕ ደምን ፈርደው አፍስሰዋልና ፍርድና ጥፋት በእነርሱ ላይ፥ ከእነርሱም በኋላ በልጆቻቸው ላይ ይወርድባቸዋል፤”"
                        },
                        {
                            "verse": 6,
                            "text": "ወደ ባቢሎን በተማረኩ ጊዜ ስውር ያልሆነ ባሮክ ከተናገረው ነገር የቀረ ይህ ነው።"
                        },
                        {
                            "verse": 7,
                            "text": "እንዲህም ሆነ፤ የከለዳውያን ንጉሥ የእስራኤልን ልጆች በማረካቸው ጊዜ እግዚአብሔር ኤርምያስን ተናገረው።"
                        },
                        {
                            "verse": 8,
                            "text": "እንዲህም አለው፥ “ወዳጄ ኤርምያስ ሆይ፥ ከዚህች ከተማ ውጣ፤ ከሚኖሩባት ሰዎች ኀጢአት ብዛት የተነሣ አጠፋታለሁና አንተና ባሮክ ውጡ።"
                        },
                        {
                            "verse": 9,
                            "text": "ልመናህ በከተማዪቱ መካከል እንደ ጽኑ ምሰሶ፥ በዙሪያዋም እንደ አድማስ ቅጥር ነውና፤ አሁንም የከለዳውያን ሠራዊት ሳይመጣና ሀገሪቱን ሳይከባት ተነሥታችሁ ሂዱ፥ ውጡም።”"
                        },
                        {
                            "verse": 10,
                            "text": "ኤርምያስም እንዲህ ሲል ተናገረ፥ “ጌታዬ ሆይ፥ እለምንሃለሁ፤ በፊትህ ይናገር ዘንድ ባሪያህን እዘዘው።”"
                        },
                        {
                            "verse": 11,
                            "text": "እግዚአብሔርም፥ “ወዳጄ ኤርምያስ ሆይ! ተናገር” አለው።"
                        },
                        {
                            "verse": 12,
                            "text": "ኤርምያስም እንዲህ ሲል ተናገረ፥ “ሁሉን የምትገዛ አቤቱ፥ ንጉሡ ከሠራዊቱ ጋር ይታበይና በአምላክ ከተማ በረታሁባት ይል ዘንድ የመረጥኻትን ይህቺን ከተማ በከለዳውያን እጅ አሳልፈህ ትሰጣለህን?"
                        },
                        {
                            "verse": 13,
                            "text": "አቤቱ፥ ይህ አይሁን፤ ከወደድህም በእጅህ አጥፋት።”"
                        },
                        {
                            "verse": 14,
                            "text": "እግዚአብሔርም ኤርምያስን አለው፥ “በሚኖሩባት ሰዎች ኀጢአት አጠፋታለሁና አንተ ወዳጄ ስለ ሆንህ ባሮክና አንተ ተነሥታችሁ ውጡ።"
                        },
                        {
                            "verse": 15,
                            "text": "እኔ አስቀድሜ በሮችዋን ካልከፈትሁ ንጉሡና ሠራዊቱ ወደ ሀገሪቱ መግባት አይቻላቸውም።"
                        },
                        {
                            "verse": 16,
                            "text": "አሁንም ተነሥተህ ወደ ባሮክ ሂድ፤ ይህንም ነገር ሁሉ ንገረው፤ ከሌሊቱ ስድስት ሰዓት በሆነ ጊዜ ተነሥታችሁ ወደ ከተማዪቱ ቅጥር ኑ።"
                        },
                        {
                            "verse": 17,
                            "text": "እኔ አሳያችኋለሁ፤ እኔም አስቀድሜ ከተማዪቱን ካላጠፋኋት ወደ እርስዋ መግባት አይችሉም።”"
                        },
                        {
                            "verse": 18,
                            "text": "ጌታም ይህን ተናግሮ ከኤርምያስ ዘንድ ሄደ።"
                        },
                        {
                            "verse": 19,
                            "text": "ያንጊዜም ኤርምያስ ልብሱን ቀደደ፤ በራሱም ላይ ትቢያ ነሰነሰ፤ ወደ ቤተ መቅደስም ገባ።"
                        },
                        {
                            "verse": 20,
                            "text": "ባሮክም ኤርምያስን በራሱ ላይ ትቢያ ነስንሶ፥ ልብሶቹንም ቀድዶ ባየው ጊዜ፥ “አባቴ ኤርምያስ ሆይ፥ ምን ሆንህ? ሕዝቡስ ምን ኀጢአት ሠሩ?” ብሎ ቃሉን አሰምቶ ጮኸ።"
                        },
                        {
                            "verse": 21,
                            "text": "ሕዝቡ በሳቱ ጊዜ ኤርምያስ ያዝን ነበርና፥ በራሱም ትቢያ ይነሰንስ ነበርና፥ የሕዝቡም በደላቸው እስኪሰረይላቸው ድረስ ለሕዝቡ ይጸልይላቸው ነበርና።"
                        },
                        {
                            "verse": 22,
                            "text": "ባሮክም፥ “አባቴ ኤርምያስ ሆይ፥ ምን ሆንህ?” ብሎ ጠየቀው። ኤርምያስም እንዲህ አለው፥ “ልቡናችንን እንቅደድ እንጂ ልብሶቻችንን እንዳንቀድ ተጠበቅ” አለው።"
                        },
                        {
                            "verse": 23,
                            "text": "“ከዛሬ ጀምሮ እነዚህን ወገኖች ይቅር አይሏቸውምና እንባን እስክንመላቸው ድረስ በሚገባ እናለቅስ ዘንድ ወደ ጕድጓዶች ውኃን አንጨምር” አለው።"
                        },
                        {
                            "verse": 24,
                            "text": "ባሮክም፥ “አባቴ ኤርምያስ ሆይ፥ ምን ሆንህ?” አለ።"
                        },
                        {
                            "verse": 25,
                            "text": "ኤርምያስም፥ “አምላክ ከተማዋን በከላውዴዎን ንጉሥ እጅ አሳልፎ ይሰጣታልና፥ ሕዝቡንም በክፉ ነገር ይማርካቸዋልና ነው፤” አለው።"
                        },
                        {
                            "verse": 26,
                            "text": "ባሮክም ይህን ሁሉ ነገር ሰምቶ ልብሶቹን ቀደደና፥ “አባቴ ኤርምያስ ሆይ፥ ምን ላኩብህ?” አለው።"
                        },
                        {
                            "verse": 27,
                            "text": "ኤርምያስም፥ “ነገሩን በእውነት ታውቅ ዘንድ ከሌሊቱ እስከ ስድስት ሰዓት ድረስ ከእኔ ጋር ቈይ” አለው።"
                        },
                        {
                            "verse": 28,
                            "text": "በቤተ መቅደስም እያለቀሱ ተቀመጡ፤ ከሌሊቱም ስድስት ሰዓት በሆነ ጊዜ እግዚአብሔር ኤርምያስን ይወጣ ዘንድ ነገረው።"
                        },
                        {
                            "verse": 29,
                            "text": "ከባሮክም ጋር ወጣ፤ ወደ ቅጽሩም ደረሱ፤ እየጸለዩም ተቀመጡ።"
                        },
                        {
                            "verse": 30,
                            "text": "የመለከት ድምፅም ተሰማ፤ መላእክትም ከሰማያት መጡ፤ በእጃቸውም የእሳት መብራት ይዘው በቅጥሯ ቆመው ነበር።"
                        }
                    ]
                }
            ]
        },
        {
            "chapter": 2,
            "sections": [
                {
                    "title": null,
                    "verses": [
                        {
                            "verse": 1,
                            "text": "ያንጊዜም ኤርምያስና ባሮክ፥ “የዚህ ነገር ምልክት በእውነት እንደ ተገኘ ዛሬ ዐወቅን” ብለው አለቀሱ።"
                        },
                        {
                            "verse": 2,
                            "text": "ኤርምያስም፥ “እግዚአብሔርን አንዲት ነገርን እስክለምነው ድረስ ከተማዋን ሁሉ እንዳታጠፉ እለምናችኋለሁ” ብሎ መላእክትን ማለዳቸው።"
                        },
                        {
                            "verse": 3,
                            "text": "ጌታም፥ “ከወዳጄ ከኤርምያስ ጋራ እስክነጋገር ድረስ ከተማዪቱን አታጥፉ” ብሎ ለመላእክት ነገራቸው።"
                        },
                        {
                            "verse": 4,
                            "text": "ኤርምያስም ያንጊዜ፥ “ጌታዬ ሆይ፥ እለምንሃለሁ፤ ከአንተ ጋር እናገር ዘንድ እዘዘኝ” ብሎ ተናገረ፤ ጌታም፥ “ወዳጄ ኤርምያስ ሆይ፥ የምትወድደውን ተናገር” አለው።"
                        },
                        {
                            "verse": 5,
                            "text": "ኤርምያስም እንዲህ አለው፥ “አቤቱ ጌታዬ፥ ይቺን ከተማ በጠላትዋ እጅ አሳልፈህ እንደምትሰጣት የባቢሎንም ሕዝብ እንደሚይዟት እነሆ፥ ዛሬ ዐወቅሁ።"
                        },
                        {
                            "verse": 6,
                            "text": "ተሰውረን ስለምናገለግልባቸው ንዋያተ ቅድሳት ምን አደርግ ዘንድ ትወድዳለህ? በላያቸውስ ምን አደርግ ዘንድ ትወድዳለህ?”"
                        },
                        {
                            "verse": 7,
                            "text": "ጌታም አለው፥ “እነርሱን ወስደህ ለምድር አደራ ስጣት፤ አንቺ ምድር በውኆች ላይ የፈጠረሽ፥ በሰባቱም ማኅተም ያተመሽ የፈጣሪሽ የእግዚአብሔርን ቃል ሰምተሽ ጌጥሽን ተቀበዪ፤ ተወዳጁም እስኪመጣ ድረስ ገንዘብሽን ጠብቂ በላት።”"
                        },
                        {
                            "verse": 8,
                            "text": "ኤርምያስም እንዲህ ሲል ተናገረ፥ “ጌታዬ ሆይ፥ እለምንሃለሁ፤ ሕዝቡን ብዙ ዘመን ለጠበቃቸው፥ እኔን ባሪያህ ኤርምያስንም ከሀገሩ ሰው ሁሉ ይልቅ ለጠበቀኝ ለኢትዮጵያዊው ለአቤሜሌክ የማደርገውን ግለጥልኝ።"
                        },
                        {
                            "verse": 9,
                            "text": "እርሱ ከረግረግ ጕድጓድ አወጣኝ፤ እንዳያዝን የከተማዋን ጥፋት ያይ ዘንድ አልወድለትም።”"
                        },
                        {
                            "verse": 10,
                            "text": "ጌታም ለኤርምያስ እንዲህ አለው፥ “ወደ አግሪጳስ ወይን ቦታ በዚህ ተራራ ጎዳና አቤሜሌክን ላከው፤ ሕዝቡን ወደ ሀገራቸው እስክመልሳቸው ድረስ እኔ እሰውረዋለሁ።"
                        },
                        {
                            "verse": 11,
                            "text": "አንተም ኤርምያስ ወደ ባቢሎን ሀገር እስክትደርስ ድረስ ከሕዝቡ ጋራ ወደ ግብፅ ሂድ፤ ወደ ሀገራቸውም እስክመልሳቸው ድረስ ስታስተምራቸው ኑር።"
                        },
                        {
                            "verse": 12,
                            "text": "ባሮክን ግን በዚያ በኢየሩሳሌም ተወው፤” ጌታም ይህን ሁሉ ነገር ለኤርምያስ ነግሮት ከኤርምያስ ዘንድ ወደ ሰማይ አልፎ ወጣ።"
                        },
                        {
                            "verse": 13,
                            "text": "ባሮክና ኤርምያስም ወደ ቤተ መቅደስ ገቡ፤ የሚያገለግሉበትንም ዕቃ ሁሉ ጌታ እንዳዘዛቸው ለምድር ሰጧት፤ ምድርም ያንጊዜ ተቀብላ ዋጠችው።"
                        },
                        {
                            "verse": 14,
                            "text": "ሁለቱም ሁሉ ተቀምጠው አለቀሱ፤ በማግሥቱም በነጋ ጊዜ ኤርምያስ አቤሜሌክን፥ “ሙዳዩን ይዘህ ወደ አግሪጳስ የወይን ቦታ በተራራው ጎዳና ሂድ፤ የእግዚአብሔር ረድኤት፥ ጌትነቱም በአንተ ራስ አድሯልና ለታመሙ ወገኖች ጥቂት በለስን አምጣ” ብሎ ላከው።"
                        },
                        {
                            "verse": 15,
                            "text": "እርሱም እንዳዘዘው ሄደ፤ በማግሥቱም በነጋ ጊዜ የከለዳውያን ሠራዊት ከተማዪቱን ከበቧት፤ ታላቁም መልአክ መለከቱን ነፋ።"
                        },
                        {
                            "verse": 16,
                            "text": "እርሱም፥ “የከለዳውያን ሠራዊት፥ ግቡ፤ እነሆ፥ በሮቹ ይከፈቱላችኋል” አለ።"
                        },
                        {
                            "verse": 17,
                            "text": "ያንጊዜም ንጉሡ ከሠራዊቱ ጋር ገብቶ ሕዝቡን ሁሉ ማረከ።"
                        },
                        {
                            "verse": 18,
                            "text": "ያንጊዜም ኤርምያስ የቤተ መቅደሱን መክፈቻ ይዞ ከከተማ ወደ ውጭ ወጣ።"
                        },
                        {
                            "verse": 19,
                            "text": "ይህንም መክፈቻ “ፀሐይ፥ የእግዚአብሔርን ቤት መክፈቻ ተቀበል” ብሎ በፀሐይ ፊት ጣለው።"
                        },
                        {
                            "verse": 20,
                            "text": "“ኀጢአታችንን እኛ እየተከባከብናት ስለ ተገኘን ከተወለድን ጀምሮ እርሱን ለመጠበቅ አይገባንምና እግዚአብሔር የእርሱን ነገር እስከሚነግርህ እስከ ብዙ ዘመን ድረስ ጠብቀው” አለው።"
                        },
                        {
                            "verse": 21,
                            "text": "ኤርምያስም ለወገኖቹ ሲያለቅስ እያዳፉ አወጡት፤ ከሕዝቡም ጋር እስከ ባቢሎን ድረስ ወሰዱት።"
                        },
                        {
                            "verse": 22,
                            "text": "ባሮክ ግን አመድ ዘግኖ በራሱ ላይ ነሰነሰ፤ ተቀምጦም አለቀሰ፤ ይህንም ሙሾ አሞሸ። እንዲህም አለ፦"
                        },
                        {
                            "verse": 23,
                            "text": "“ስለ ተወደደ ስለ ሕዝቡ ኀጢአት ነው እንጂ ኢየሩሳሌም ስለ ምን ጠፋች?"
                        },
                        {
                            "verse": 24,
                            "text": "ኃጥኣን እንዳይታበዩ፥ የአምላክንም ከተማ በኀይላችን መያዝ ተቻለን እንዳይሉ በሕዝቡ ኀጢአትና በእኛ ኀጢአት በጠላቶችዋ እጅ ወደቀች እንጂ በእነርሱ ኀይል አይደለም።"
                        },
                        {
                            "verse": 25,
                            "text": "በእኛ ኀጢአት ለእናንተ ተሰጠቻችሁ እንጂ ይቺን ከተማ መያዝ የተቻላችሁ በእናንተ ጽናት አይደለም።"
                        },
                        {
                            "verse": 26,
                            "text": "አምላካችንም ያዝንልናል፤ ወደ ሀገራችንም ይመልሰናል፤ ለእናንተ ግን ድኅነት የላችሁም።"
                        },
                        {
                            "verse": 27,
                            "text": "ከዚህ ዓለም ተለይተው ሄደዋልና፥ የዚችንም ከተማ ጥፋት አላዩምና አባቶቻችን አብርሃምና ይስሐቅ ያዕቆብም ብፁዓን ናቸው።”"
                        },
                        {
                            "verse": 28,
                            "text": "ይህንም ከተናገረ በኋላ እያለቀሰ ወጣ፤ “ኢየሩሳሌም ሆይ፥ ስለ አንቺ ኀዘንን አዝናለሁ” አለ።"
                        },
                        {
                            "verse": 29,
                            "text": "ከከተማውም ወጥቶ በመቃብር ቤት አደረ፤ መላእክትም እየመጡ ሁሉን ይነግሩት ነበር።"
                        }
                    ]
                }
            ]
        },
        {
            "chapter": 3,
            "sections": [
                {
                    "title": null,
                    "verses": [
                        {
                            "verse": 1,
                            "text": "አቤሜሌክም ኤርምያስ ከላከው ቦታ በቀትር ጊዜ በለሱን አመጣ፤ ጽፍቅ ያለች ዱርንም አገኘ፤ ጥቂትም ያርፍ ዘንድ በጥላዋ ስር ተቀመጠ፤ በለስ ያለባትንም ሙዳይ ተንተርሶ ስድሳ ስድስት ዓመት ተኛ፤ ከመኝታውም አልነቃም።"
                        },
                        {
                            "verse": 2,
                            "text": "ከዚያም ዘመን በኋላ ከመኝታው ነቅቶ ተነሣ፤ “ገና ራሴን ይከብደኛልና፥ እንቅልፌንም አልጨረስሁምና ዳግመኛ ጥቂት ልተኛ” አለ።"
                        },
                        {
                            "verse": 3,
                            "text": "ያንም የበለሱን ሙዳይ ከፈተ፤ በለሶችም አዲስ ሆነው፥ ወተታቸውም ሲፈስስ አገኘ፤ ራሱንም ከብዶት ነበርና እንቅልፉንም አልጨረሰምና ይተኛ ዘንድ ወደደ።"
                        },
                        {
                            "verse": 4,
                            "text": "እንዲህም አለ፥ “ተመልሼ እንዳልተኛ እንዳልዘገይም እፈራለሁ፤ አባቴ ኤርምያስ ተግቶ በጧት ልኮኛልና እንዳይቈጣኝ እፈራለሁ።"
                        },
                        {
                            "verse": 5,
                            "text": "ሙቀት ሆኗልና፥ በሁሉም የሚተውበት ጊዜ የለምና አሁን ተነሥቼ እሄዳለሁ።”"
                        },
                        {
                            "verse": 6,
                            "text": "ተነሥቶም የበለሱን ሙዳይ ይዞ ወደ ኢየሩሳሌም ከተማ ገባ። ከተማውንም ቤቱንም አላወቀም።"
                        },
                        {
                            "verse": 7,
                            "text": "ጽኑ ድንጋጤ መጥቶበታልና “አቤቱ፥ አንተ የተመሰገንህ ነህ” አለ።"
                        },
                        {
                            "verse": 8,
                            "text": "እንዲህም አለ፥ “ይህቺ ከተማ ኢየሩሳሌም አይደለችምን? በተራራው ጎዳና መጥቻለሁና፥ ራሴንም ከብዶኛልና፥ እንቅልፌንም አልጨረስሁምና አእምሮዬን ዘንግቼ ምናልባት ተስቶኝ ይሆን?"
                        },
                        {
                            "verse": 9,
                            "text": "ከተማዪቱ ባዕድ እንደ ሆነችብኝ በኤርምያስ ዘንድ ይህን ነገር እንዴት እናገራለሁ?” ኢየሩሳሌምም እንደ ሆነች በከተማው ያለውን ምልክት ሁሉ ፈለገ።"
                        },
                        {
                            "verse": 10,
                            "text": "ዳግመኛም ወደ ከተማ ተመለሰ፤ የሚያውቀውም እንዳለ ፈለገ፤ ነገር ግን አላገኘም፤ “ታላቅ ድንጋጤ በእኔ መጥቶብኛልና አቤቱ፥ አንተ የተመሰገንህ ነህ” አለ።"
                        },
                        {
                            "verse": 11,
                            "text": "ሁለተኛም ከከተማ ርቆ ወጣ፤ እያዘነም ተቀመጠ፤ ሲሄድም አያውቅም ነበር፤ የበለሱንም ሙዳይ አኖረ፤ “ይህን ድንቁርና እግዚአብሔር ከእኔ እስኪያርቅልኝ ድረስ በዚህ እቀመጣለሁ” አለ።"
                        },
                        {
                            "verse": 12,
                            "text": "ከዚህ በኋላ ተቀምጦ ሳለ አንድ ሽማግሌ ሰው ከምድረ በዳ ሲመለስ አየ።"
                        },
                        {
                            "verse": 13,
                            "text": "አቤሜሌክም እንዲህ አለ፥ “አንተ ሽማግሌ፥ ይቺ ከተማ ማን ናት? ብዬ እጠይቅሃለሁ።”"
                        },
                        {
                            "verse": 14,
                            "text": "ያም ሽማግሌ፥ “ኢየሩሳሌም ናት” አለው፤ “ያገኘሁት ሰው የለምና የእግዚአብሔር ካህን ኤርምያስ ወዴት አለ? ሌዋዊው ባሮክና የከተማው ሕዝብ ሁሉስ ወዴት አሉ?” አለው፤"
                        },
                        {
                            "verse": 15,
                            "text": "ሽማግሌውም እንዲህ አለው፥ “አንተ ከዚች ከተማ አይደለህምን? ይህን ያህል ዘመን ኖረህ የእርሱን ነገር ትጠይቅ ዘንድ ኤርምያስን ዛሬ ማን ዐሰበው?"
                        },
                        {
                            "verse": 16,
                            "text": "ተማርኮ በባቢሎን ንጉሥ በናቡከደነፆር እጅ ተሰጥቶአልና፤ እስራኤልንም ያስተምር ዘንድ ወደ ባቢሎን ሄዶአልና ኤርምያስስ ከሕዝቡ ጋር በባቢሎን አለ።”"
                        },
                        {
                            "verse": 17,
                            "text": "አቤሜሌክም ያንጊዜ ከዚያ ከሽማግሌው ይህን ቃል ሰማ።"
                        },
                        {
                            "verse": 18,
                            "text": "አቤሜሌክም እንዲህ አለው፥ “ሰውን፥ ይልቁንም ሽማግሌውን ሰው ሊንቁት አይገባም እንጂ አንተ ሽማግሌ ሰው ባትሆን በሰደብሁህ ነበር፤ በአንተም በዘበትሁብህ ነበር፤ ያም ባይሆን አእምሮውን ያጣ ሽማግሌ ብዬ በሰደብሁህ ነበር።"
                        },
                        {
                            "verse": 19,
                            "text": "ሕዝቡ ተማርከው ወደ ባቢሎን ሄዱ፤ ስለምትለውስ ነገር የሰማይ ሻሻቴ እንኳ በእነርሱ ላይ ቢወርድ ወደ ባቢሎን ተማርከው ይሄዱ ዘንድ ጊዜው አይደለም።"
                        },
                        {
                            "verse": 20,
                            "text": "አንተ ግን ተማርከው ወደ ባቢሎን ሄዱ ትላለህ፤ በሕዝቡ ዘንድ ላሉ ለበሽተኞች እንሰጥ ዘንድ አባቴ ኤርምያስ እኔን እንደ ላከኝ ጥቂት በለስ ላመጣ ወደ አግሪጳስ ወይን ቦታ ሄድሁ።"
                        },
                        {
                            "verse": 21,
                            "text": "ሄጄም ከዚያ ደረስሁ፤ ያዘዘኝንም ይዤ ተመለስሁ፤ ስሄድም አንዲት ዛፍ አገኘሁ፤ የቀትር ጊዜ ነበርና በበታችዋ ዐርፍ ዘንድ ተቀመጥሁ።"
                        },
                        {
                            "verse": 22,
                            "text": "ከዚያም የበለሱን ሙዳይ ተንተርሼ ተኛሁ፤ ከእንቅልፌም በነቃሁ ጊዜ የዘገየሁ መሰለኝ፤ የበለሱንም ሙዳይ ከፍቼ አየሁ፤ መርጬ እንደለቀምኋቸው ወተቱ ሲፈስስ አገኘሁት።"
                        },
                        {
                            "verse": 23,
                            "text": "እነሆ፥ አንተ ሕዝቡ ተማርከው ወደ ባቢሎን ሄዱ ትላለህ፤ እነሆ፥ በለሱ እንዳልጠወለገ እይ” ብሎ የበለሱን ሙዳይ ከፍቶ አሳየው።"
                        },
                        {
                            "verse": 24,
                            "text": "ሽማግሌውም በለሱ አዲስ እንደ ሆነ፥ ወተቱም እንደሚፈስስ አየ፤ ያንጊዜም ሽማግሌው አደነቀ።"
                        },
                        {
                            "verse": 25,
                            "text": "አቤሜሌክንም እንዲህ አለው፥ “ልጄ፥ አንተ ደግ ሰው ነህ፤ ፈጣሪህ የዚህችን ከተማ ጥፋት ሊያሳይህ አልወደደምና አምላክ ለአንተ መረጋጋትን አምጥቶ አድኖሃል።"
                        },
                        {
                            "verse": 26,
                            "text": "እነሆ፥ ሕዝቡ ወደ ባቢሎን ተማርከው ከሄዱ ዛሬ ስድሳ ስድስት ዓመት ሆነ።"
                        },
                        {
                            "verse": 27,
                            "text": "ልጄ፥ ፈጽመህ ልታውቅስ ከወደድህ ዘሮችዋ እንደ በቀሉ ወደ እርሻዎች ፈጽመህ ተመልከት፤ የበለስም ጊዜው አይደለም፤” ያንጊዜ አቤሜሌክ የዚህ ሁሉ ጊዜው እንዳልሆነ ዐወቀ።"
                        },
                        {
                            "verse": 28,
                            "text": "ቃሉንም አሰምቶ፥ “የሰማይና የምድር አምላክ፥ በሀገሩ ሁሉ ያሉ የጻድቃን ነፍሳት ዕረፍታቸው የሆንህ ጌታዬና አምላኬ ሆይ፥ አመሰግንሃለሁ፥” አለ።"
                        },
                        {
                            "verse": 29,
                            "text": "ሽማግሌውንም፥ “ይህ ወር ምንድን ነው?” አለው፤ እርሱም፦ የኔሳን ወር ዐሥራ ሁለተኛው ቀን፥ ይኸውም ሚያዝያ ነው” አለው።"
                        },
                        {
                            "verse": 30,
                            "text": "ከዚህም በኋላ አቤሜሌክ ለዚህ ሽማግሌ ከበለሶቹ ሰጠው፤ እርሱም፥ “አምላክ ወደ ሰማያዊት ሀገር ወደ ኢየሩሳሌም ይምራህ” አለው።"
                        }
                    ]
                }
            ]
        },
        {
            "chapter": 4,
            "sections": [
                {
                    "title": null,
                    "verses": [
                        {
                            "verse": 1,
                            "text": "አቤሜሌክም ተነሥቶ ከከተማ ወደ ውጭ ከወጣ በኋላ ወደ እግዚአብሔር ጸለየ።"
                        },
                        {
                            "verse": 2,
                            "text": "እነሆም፥ መልአክ መጥቶ ወደ ባሮክ መራው፤ በመቃብር ቤትም ተቀምጦ አገኘው።"
                        },
                        {
                            "verse": 3,
                            "text": "ሰላምታም በተሰጣጡ ጊዜ እርስ በርሳቸው ተለቃቅሰው ተሳሳሙ፤ በሙዳዩም ውስጥ በለሱን አይቶ ዐይኖቹን ወደ ሰማይ አቀና።"
                        },
                        {
                            "verse": 4,
                            "text": "እንዲህም ብሎ ጸለየ፤ “ለወዳጆቹ ለጻድቃን ዋጋቸውን የሚሰጣቸው አምላክ ገናና ነው፤ ነፍሴ ሆይ፥ ተዘጋጂ፤ ለቅዱስ ማደሪያሽ ለሥጋ ይህን እየነገርሽ ደስ ይበልሽ፤ ልቅሶሽም ወደ ደስታ ይመለስልሻል።"
                        },
                        {
                            "verse": 5,
                            "text": "ከዚያም በኋላ የታመነው ይመጣል፤ ወደ ሬሳሽም ይመልስሻል፤ ድንግል ወደ ሆነው ወደ ሃይማኖትሽም ተመልከች።"
                        },
                        {
                            "verse": 6,
                            "text": "እንደምትነሺም ወደ እነዚህ በለሶች ተመልከች፤ ከተለቀሙ ስድሳ ስድስት ዓመት ነው፤ አልደረቁም፤ አልተሉምም፤ ነገር ግን ወተታቸው እስከ ዛሬ ገና ይፈስሳል።"
                        },
                        {
                            "verse": 7,
                            "text": "ኀጢአት የለብሽምና፥ የበለሱን ሙዳይ ከጠበቀ ከእውነተኛው መልአክም ዘንድ የታዘዝሺውን ትእዛዝ ጠብቀሻልና ሥጋዬ በአንቺ እንዲህ ያደርጋል፤ እርሱም ዳግመኛ በኀይሉ ይጠብቅሻል።”"
                        },
                        {
                            "verse": 8,
                            "text": "ባሮክም እንዲህ ብሎ ከጸለየ በኋላ አቤሜሌክ መለሰ፤ “እኔን የሰወረ እግዚአብሔር ለኤርምያስ ወደ ባቢሎን የምንጽፋቸውን ቃሎች ይገልጥልን ዘንድ ዳግመኛ ተነሥተህ ጸልይ” አለው።"
                        },
                        {
                            "verse": 9,
                            "text": "ባሮክም ጸለየ፤ እንዲህም አለ፥ “ኀያል አምላክ፥ ብርሃንም ከአፍህ የሚወጣ ጌታ ሆይ፥ እለምንህ ዘንድ እወድዳለሁ፤"
                        },
                        {
                            "verse": 10,
                            "text": "ለቸርነትህም እገዛለሁ፤ ስምህም ገናና ነው፤ እርሱንም መርምሮ ማወቅ የሚቻለው የለም።"
                        },
                        {
                            "verse": 11,
                            "text": "በልቡናዬ ፈቃድህን ለማድረግ በደግነት የታወቅሁ እሆን ዘንድ፥ ለአገልጋይህ ለኤርምያስም ወደ ባቢሎን ጽፌ እልክ ዘንድ የኔን የባሪያህን ልመና ስማ።”"
                        },
                        {
                            "verse": 12,
                            "text": "ይህንም ሲጸልይ መልአኩ መጥቶ ለባሮክ እንዲህ አለው፥ “ብሩህ ነገርን የምትመክር ባሮክ ሆይ፥ አንተ ወደ ኤርምያስ ትልክ ዘንድ ማንን እልካለሁ? ብለህ አታስብ።"
                        },
                        {
                            "verse": 13,
                            "text": "ነገ ፀሐይ ሲወጣ ንስር ወደ አንተ ይመጣል፤ ወደ ኤርምያስም የምትልከውን ነገር አንተ መርምር፤ በመጽሐፍም ጻፍ።”"
                        },
                        {
                            "verse": 14,
                            "text": "የእስራኤልን ልጆች እንዲህ በላቸው፥ “በእናንተ ዘንድ እንግዳ ሰው ቢኖር እስከ ዐሥራ አምስት ቀን ድረስ ከእናንተ ይለይ።"
                        },
                        {
                            "verse": 15,
                            "text": "ከዚህም በኋላ ወደ ሀገራችሁ አገባችኋለሁ ይላል እግዚአብሔር፤ እስከ ዐሥራ አምስት ቀንም ድረስ ከባቢሎን ያልተለየ ሰው ቢኖር ኤርምያስ ወደ ከተማ ገብቶ በባቢሎን ያሉ እስራኤልን ይዝለፋቸው፤ ይላል እግዚአብሔር።”"
                        },
                        {
                            "verse": 16,
                            "text": "ይህንም ከተናገረ በኋላ መልአኩ ከባሮክ ዘንድ ሄደ። ባሮክም እስከ አደባባዩ ድረስ ሸኘው፤ ወረቀትና ጥቁር ቀለምም አመጣ።"
                        },
                        {
                            "verse": 17,
                            "text": "የእግዚአብሔር አገልጋዩ ባሮክ እንዲህ ብሎ ደብዳቤ ጻፈ፥ “ስለ ስድባችንና ስለ ጥፋታችን ያዘንን ሆነን እንወጣ ዘንድ ፈጣሪያችን አልተወንምና ወደ ባቢሎን ለተማረከው ለኤርምያስ ደስታና ሐሤት ይሁን።"
                        },
                        {
                            "verse": 18,
                            "text": "ስለዚህ ነገር ጌታችን እንባችንን አይቶ አዘነልን፤ አስቀድሞ ለአባቶቻችን ለአብርሃምና ለይስሐቅ፥ ለያዕቆብም ያጸናውን ቃል ኪዳን ዐሰበ።"
                        },
                        {
                            "verse": 19,
                            "text": "መልአኩንም ወደ እኔ ልኮ ወደ አንተ የላክሁብህን ነገሮች ነገረኝ።"
                        },
                        {
                            "verse": 20,
                            "text": "“ከግብፅ ምድርና ከእሳት ቤቶች ያወጣን የእስራኤል አምላክ እግዚአብሔር ያደረጋቸው ነገሮች እኒህ ናቸው፤ ልቡናችሁን ከፍ ከፍ አደረጋችሁ፤ በፊቱም አንገታችሁን አደነደናችሁ እንጂ ሕጉን ሁሉ አልጠበቃችሁምና።"
                        },
                        {
                            "verse": 21,
                            "text": "እግዚአብሔር ከወዳጄ ከኤርምያስ አፍ ቃሌን አልሰማችሁም ብሏልና ለባቢሎን አገዛዝ አሳልፎ ሰጣችሁ፤ ቃሌን የሰሙ ሰዎችን ግን ከባቢሎን አወጣቸዋለሁ፤ ከባቢሎንም ወጥተው በኢየሩሳሌም እንግዳ አይሆኑም።"
                        },
                        {
                            "verse": 22,
                            "text": "መንገዳቸውንም ልታውቅባቸው ብትወድድ በዮርዳኖስ ውኃ ፈትናቸው፤ የዚህን ደብዳቤ ምልክት ያልሰማ ሰው ግን የበለጠ ምልክት ማኅተም አለ።”"
                        },
                        {
                            "verse": 23,
                            "text": "ባሮክም እንዲህ ጽፎ ከመቃብር ቤት ወጣ፤ ንስሩም፥ “ሃይማኖትን የምታስተምር ባሮክ ሆይ፥ ቸር አለህን?” አለው።"
                        },
                        {
                            "verse": 24,
                            "text": "ባሮክም፥ “ከሰማይ አዕዋፍ ሁሉ የተመረጥህ ነህና፥ በዐይኖችህም ብርሃን የታወቅህ ነህና ትናገራለህ።"
                        },
                        {
                            "verse": 25,
                            "text": "አሁንም በዚህ ምን ልታደርግ መጣህ? ንገረኝ” አለው። ንስሩም፥ “የወደድኸውን ሁሉ ልትልከኝ ወደዚህ መጣሁ” አለው።"
                        },
                        {
                            "verse": 26,
                            "text": "ባሮክም፥ “እነዚህን ነገሮች ለኤርምያስ ወደ ባቢሎን ማድረስ ትችላለህን?” አለው፤ ንስሩም፥ “ስለዚህ ተላክሁ” አለው።"
                        },
                        {
                            "verse": 27,
                            "text": "ባሮክም ደብዳቤውን ያዘ፤ ከዚያ አቤሜሌክ ከሰጠው ከበለሱ ሙዳይም ዐሥራ አምስቱን በለስ አምጥቶ በንስሩ አንገት አሰረ።"
                        },
                        {
                            "verse": 28,
                            "text": "“የአዕዋፍ ሁሉ ንጉሣቸው ንስር ሆይ፥ በሰላምና በደኅና ሂደህ ወሬያቸውን አምጣልን እልሃለሁ አለው።"
                        },
                        {
                            "verse": 29,
                            "text": "ኖኅ የላከውን፥ ዳግመኛም ወደ እርሱ መመለስን እንቢ ያለውን ቁራ አትምሰለው። ነገር ግን ለኖኅ ቃሏን ሦስት ጊዜ የመለሰች ርግብን ምሰላት።"
                        },
                        {
                            "verse": 30,
                            "text": "እንደዚሁም ሁሉ ለአንተ በጎ ነገር ይሆንህ ዘንድ እኒህን ያማሩ ነገሮች ለኤርምያስና ከእርሱ ጋራ ላሉ እስራኤል ውሰድ፤ አምላክ ለመረጣቸው ወገኖች ይህን ደስታ ንገራቸው።"
                        },
                        {
                            "verse": 31,
                            "text": "አዕዋፍም ሁሉ ቢከብቡህ፥ ይገድሉህም ዘንድ ወድደው የጽድቅ ጠላቶች ሁሉ ቢከብቡህ ስለ እውነት ቀድመሃቸው ሂድ።"
                        },
                        {
                            "verse": 32,
                            "text": "ጌታም ኀይልን ይሰጥሃል፤ የተወረወረ ፍላጻ ቀንቶ እንዲሄድ አንተም በፈጣሪህ ኀይል ቀንተህ ሂድ እንጂ ወደ ቀኝም ወደ ግራም አትበል” አለው።"
                        }
                    ]
                }
            ]
        },
        {
            "chapter": 5,
            "sections": [
                {
                    "title": null,
                    "verses": [
                        {
                            "verse": 1,
                            "text": "ባሮክም ይህን ከተናገረ በኋላ ንስሩ ደብዳቤውን ይዞ በረረ፤ ወደ ባቢሎንም ሄዶ በምድረ በዳ ባለው ቦታ ከከተማ ውጭ ባለ ዛፍ ላይ ዐረፈ።"
                        },
                        {
                            "verse": 2,
                            "text": "ኤርምያስ እስኪያልፍ ድረስ ሌሎችም ወገኖች እስኪያልፉ ድረስ በዚያው ቈየ፤ ኤርምያስም ናቡከደነፆርን ከወገኖች የሞተውን የምቀብርበት ቦታ ስጠኝ ብሎ ለምኗልና፥ እርሱም ሰጥቶታልና ሕዝቡ የሞተውን ሰው ሊቀብሩ በዚያ በኩል ዐለፉ።"
                        },
                        {
                            "verse": 3,
                            "text": "ለሞተውም ሰው እያለቀሱ ሲሄዱ ከንስሩ ፊት ደረሱ።"
                        },
                        {
                            "verse": 4,
                            "text": "ንስሩም በዚያ ቦታ ሆኖ በታላቅ ቃል አሰምቶ ጮኸ፤ “አምላክ የመረጠህ ኤርምያስ ሆይ፥ ለአንተ እነግርሃለሁ፤ ሄደህ ሕዝቡን ሁሉ ሰብስባቸው፤ እኔ ያመጣሁትን መልካም የምሥራች እስኪሰሙ ድረስ ወደዚህ ይምጡ” አለው።"
                        },
                        {
                            "verse": 5,
                            "text": "ኤርምያስም ይህን ሰምቶ እግዚአብሔርን አመሰገነው፤ ያንጊዜም ሕዝቡን ሁሉ ሚስቶቻቸውንም፥ ልጆቻቸውንም ሰበሰበ፤ እነርሱም ንስሩ ወዳለበት ደረሱ።"
                        },
                        {
                            "verse": 6,
                            "text": "ንስሩም ሬሳው ወዳለበት ወርዶ ረገጠው፤ ሙቱም ተነሣ፤ ይህንም ያደረገ ስለ ተደረገላቸው ተአምራት ሕዝቡ ሁሉ ያምኑና ያደንቁ ዘንድ ነው።"
                        },
                        {
                            "verse": 7,
                            "text": "እነርሱም፥ “ከሙሴ ጋር በምድረ በዳ ሳሉ ለአባቶቻችን የታያቸው አምላካችን እነሆ፥ ይህ ነው፤ ዛሬም በታላቅ ንስር አምሳል ለእኛ የታየን እርሱ ነው” አሉ።"
                        },
                        {
                            "verse": 8,
                            "text": "ንስሩም ኤርምያስን እንዲህ አለው፥ “መጥተህ ይህን ደብዳቤ ከፍተህ ለሕዝቡ አንብብላቸው።” እርሱም ለሕዝቡ አነበበላቸው።"
                        },
                        {
                            "verse": 9,
                            "text": "ሕዝቡም በሰሙ ጊዜ ሁሉም አንድ ሆነው አለቀሱ፤ በራሳቸውም ላይ አመድ ነሰነሱ፤ ኤርምያስንም፥ “ወደ ሀገራችን እንገባ ዘንድ ምን እናድርግ? ንገረን” አሉት።"
                        },
                        {
                            "verse": 10,
                            "text": "ኤርምያስም ተነሥቶ፥ “በደብዳቤ የሰማችሁትን ሁሉ እንደዚሁ አድርጉ ወደ ሀገራችሁም ይመልሳችኋል” አላቸው።"
                        },
                        {
                            "verse": 11,
                            "text": "ኤርምያስም ለባሮክ እንዲህ ብሎ ደብዳቤ ጻፈ፥ “ልጄ ወዳጄ፥ በኀጢአተኛ ንጉሥ ትእዛዝ እስክንወጣ ድረስ ይቅር ይለን ዘንድ፥ ወደ ጎዳናችንም ይመራን ዘንድ ለአምላካችን እየተገዛህ ስለ እኛ መጸለይን ቸል አትበል።"
                        },
                        {
                            "verse": 12,
                            "text": "አንተ ግን ወደ ባቢሎን ተማርከው ከመጡ ወገኖች ጋር ልትመጣ ባልተወህ በአምላክ ፊት ባለሟልነትን አገኘህ።"
                        },
                        {
                            "verse": 13,
                            "text": "አንድ ልጅ እንዳለው አባት፥ ልጁም ይፈረድበት ዘንድ እንደ ተሰጠ፥ የሚያረጋጉት በአባቱ ዘንድ ያሉት ሰዎችም አባቱ በኀዘን ሲጐሰቍል እንዳያዩት ፊታቸውን እንደሚሸፍኑ፥"
                        },
                        {
                            "verse": 14,
                            "text": "እንደዚሁ አምላክህ አንተን ይቅር አለህ፤ እኛም ወደዚህ ሀገር ከደረስን ጀምሮ እስከ ዛሬ ከኀዘን አላረፍንምና የሕዝቡን መከራ እንዳታይ ወደ ባቢሎን ትመጣ ዘንድ አልተወህም። ወደዚህ ሀገር ከመጣን ጀምሮ ለስድሳ ስድስት ዓመታት ከኀዘን አላረፍንም።"
                        },
                        {
                            "verse": 15,
                            "text": "ወደ ንጉሡ ወደ ናቡከደነፆርም አንጋጠው እያለቀሱ “አቤቱ፥ የሶሮት አምላክ ሆይ፥ ይቅር በለን” የሚሉ ከሕዝቡ አገኘን።"
                        },
                        {
                            "verse": 16,
                            "text": "እኒህ ያዘኑ ሰዎች ሌላውን አምላክ ሲጠሩ “ይቅር በለንም” ሲሉ ይህን ነገር በሰማሁ ጊዜ አዝኜ አለቀስሁ።"
                        },
                        {
                            "verse": 17,
                            "text": "ዳግመኛም እኔ ሳንማረክ በኢየሩሳሌም ያደረግነውን በዓል ዐሰብሁ፤ ይህንም ዐስቤ እየተጨነቅሁና እያለቀስሁ ወደ ቤቴ እመለስ ነበር።"
                        },
                        {
                            "verse": 18,
                            "text": "አሁንም ከፋርስ ሀገር እንዲወጡ ቃሌን ይሰሙ ዘንድ፥ ከአፌ የወጣውንም ነገር ይቀበሉ ዘንድ ስለ ወገኖቻችን አቤሜሌክና አንተ ባላችሁበት ቦታ ፈጣሪያችንን ለምኑ።"
                        },
                        {
                            "verse": 19,
                            "text": "አሁንም በኖርንበት ዘመን ሁሉ “ፈጣሪያችሁ በጽዮን ከሚመሰገንበት ምስጋና ወገን አዲስ ምስጋናን ንገሩን” ብለው ያዙን ብዬ እነግርሃለሁ።"
                        },
                        {
                            "verse": 20,
                            "text": "እኛም፥ “በባዕድ ሀገር ሳለን እንደ ምን እንዘምርላችኋለን?” አልናቸው።"
                        },
                        {
                            "verse": 21,
                            "text": "ኤርምያስም እንደዚሁ አድርጎ ጽፎ ደብዳቤውን በንስሩ አንገት አስሮ “በሰላም ሂድ፤ ጌታም አንተን ይጐብኝህ” አለው።"
                        },
                        {
                            "verse": 22,
                            "text": "ንስሩም ደብዳቤውን ይዞ በርሮ ሄደ፤ ደብዳቤውንም ወደ ባሮክ አደረሰ፤ ባሮክም ደብዳቤውን ከፍቶ አነበበው፤ የሕዝቡንም ኀዘንና መከራ በሰማ ጊዜ አለቀሰ።"
                        },
                        {
                            "verse": 23,
                            "text": "ኤርምያስ ግን ያን በለስ ተቀብሎ በሕዝቡ ዘንድ ላሉ በሽተኞች ሰጣቸው።"
                        },
                        {
                            "verse": 24,
                            "text": "የባቢሎንንም አሕዛብ ርኵሰት እንዳይሠሩ እያስተማራቸው ተቀመጠ።"
                        },
                        {
                            "verse": 25,
                            "text": "እግዚአብሔርም ሕዝቡን ከባቢሎን የሚያወጣባት ቀን በደረሰች ጊዜ፥"
                        },
                        {
                            "verse": 26,
                            "text": "ጌታ ኤርምያስን እንዲህ አለው፥ “አንተ ተነሥ፤ ወገኖችህም ይነሡ፤ ወደ ዮርዳኖስም ኑ፤ ለሕዝቡም የባቢሎንን ሕዝብ ሥራ ይተዉ ዘንድ ጌታ ይወዳል በላቸው።"
                        },
                        {
                            "verse": 27,
                            "text": "ከእናንተ ሴቶችን ያገባ ወንድን፥ ወንዶችን ያገቡ ሴቶችንም ፈትናቸው፤ ቃልህን የሰሙ ሰዎችን ወደ ኢየሩሳሌም መልሳቸው፤ ያልሰሙህን ሰዎች ግን ወደ እርሷ ይገቡ ዘንድ አትተዋቸው።”"
                        },
                        {
                            "verse": 28,
                            "text": "ኤርምያስም እንዲሁ ይህን ሁሉ አነበበላቸው፤ ሊፈትናቸውም ወደ ዮርዳኖስ አመጣቸው፤ ጌታም ያላቸውን ይህን ነገር ሲነግራቸው ያገቡ ሰዎች ተለያዩ፤ ሊፋቱም አልወደዱም፤ ኤርምያስንም አልሰሙትም።"
                        },
                        {
                            "verse": 29,
                            "text": "“ሚስቶቻችንን ለዘለዓለሙ አንተውም፤ ከእኛ ጋራ ወደ ሀገራችን እንወስዳቸዋለን” ያሉ ሰዎችም ነበሩ፤ ከዮርዳኖስም ተሻግረው ወደ ኢየሩሳሌም ደረሱ።"
                        },
                        {
                            "verse": 30,
                            "text": "ኤርምያስና ባሮክ፥ አቤሜሌክም “ከባቢሎን ሴት ያገባ ሰው ሁሉ ወደ ሀገራችን አይገባም” ብለው ተነሡ።"
                        },
                        {
                            "verse": 31,
                            "text": "ሚስት ያገቡ ሰዎችም ባልንጀሮቻቸውን፥ “ተነሡ፤ ወደ ባቢሎን እንመለስ” አሏቸው ወደ ባቢሎንም ተመልሰው ሄዱ።"
                        },
                        {
                            "verse": 32,
                            "text": "የባቢሎንም ሰዎች ባዩአቸው ጊዜ ሊቀበሏቸው ወጡ፤ “እናንተ አስቀድማችሁ እኛን ጠልታችሁናልና ከእኛ ተሰውራችሁ ወጣችሁ” ብለው ወደ ባቢሎን ይገቡ ዘንድ አልተዉአቸውም።"
                        },
                        {
                            "verse": 33,
                            "text": "“ከእኛ ተሰውራችሁ ስለ ወጣችሁ እናንተንና ሴቶች ልጆቻችሁን እንዳንቀበላችሁ በአምላካችን ስም ምለናልና ስለዚህ ነገር በደላችሁ፤ ወደ ሀገራችንም አትገቡም” አሏቸው።"
                        },
                        {
                            "verse": 34,
                            "text": "እንደዚያም ያለውን ቃል ሰምተው ወደ ኢየሩሳሌም ተመለሱ፤ በኢየሩሳሌምም አውራጃ ከተማ አቀኑ፤ ያንም ከተማ ሰማርያ አሉት።"
                        },
                        {
                            "verse": 35,
                            "text": "ኤርምያስም “ንስሓ ግቡ፤ እነሆ፥ የጽድቅ መልአክ ይመጣል፤ ለብዙ ዘመንም ወደምትኖሩበት ቦታችሁ ይመልሳችኋል” ብሎ ወደ እነርሱ ላከ። እነርሱም ደስ ብሏቸው ስለ ሕዝቡ መሥዋዕት እየሠዉ ሰባት ቀን ተቀመጡ።"
                        },
                        {
                            "verse": 36,
                            "text": "ይህም ከተደረገ በኋላ በዐሥረኛው ቀን ኤርምያስ ብቻውን ወጣ።"
                        },
                        {
                            "verse": 37,
                            "text": "ኤርምያስም እንዲህ ብሎ ጸለየ፥ “ለሰው በጎ መዓዛ የምትሆን አንተ ቅዱስ፥ ቅዱስ፥ ቅዱስ ወደ አንተ እስክደርስ ድረስ ዕውቀትን የምትገልጥልኝ እውነተኛ ዐዋቂ አንተ ነህ።"
                        },
                        {
                            "verse": 38,
                            "text": "ስለ ወገኖችህ ስለ እስራኤልም እለምንሃለሁ፤ ስለ ተወደደው ስለ ሱራፌል ምስጋና፥ በጎ መዓዛ ስላለው ስለ ኪሩቤልም ዕጣን እለምንሃለሁ፤ የጽድቅ ሊቀ መላእክት ሚካኤልም በእውነት አመስጋኝ ነው፤ የሚያበራልኝ፥ ጻድቃንም እስከ ገቡባቸው ድረስ የጽድቅ በሮችን የሚከፍትልኝ እርሱ ነው።"
                        },
                        {
                            "verse": 39,
                            "text": "የሁሉ ጌታ አቤቱ፥ እለምንሃለሁ፤ ሁሉን የምትገዛ ጌታ አንተ ነህ፤ የሚታየውንና የማይታየውን ሁሉ ፈጥረህ የጨረስህ፥ የተሰወረው ሁሉ፥ ሳይፈጠርም ተሰውሮ የነበረው ሁሉ በአንተ ዘንድ አለ።”"
                        },
                        {
                            "verse": 40,
                            "text": "ይኽንም ጸለየ፤ ጸሎቱንም ከፈጸመ በኋላ ኤርምያስ ወደ ቤተ መቅደስ ገብቶ ቆመ፤ ባሮክና አቤሜሌክም ከእርሱ ጋር ነበሩ፤ ኤርምያስም ነፍሱ ከሥጋው እንደ ተለየች እንደ አንድ ሰው ሆነ።"
                        },
                        {
                            "verse": 41,
                            "text": "ያንጊዜም ባሮክና አቤሜሌክ ወድቀው በታላቅ ድምፅ ጮሁ፤ “ወዮልን! የአምላክ ካህን አባታችን ኤርምያስ ከእኛ ተለየ” አሉ።"
                        },
                        {
                            "verse": 42,
                            "text": "ሕዝቡም እንዲህ ሰምተው ወደ እርሱ ሮጡ፤ ኤርምያስንም ወድቆ እንደ ሞተም ሆኖ አገኙትና አለቀሱ፤ ልብሶቻቸውንም ቀደዱ፤ በራሳቸውም ላይ ትቢያ ነሰነሱ፤ መራራ ልቅሶንም አለቀሱ።"
                        },
                        {
                            "verse": 43,
                            "text": "የሚቀብሩበትንም ካዘጋጁ በኋላ “ደኅና ነውና ነፍሱም ዳግመኛ ወደ ሥጋው ትመለሳለችና አትገንዙት” የሚል ቃል መጣ።"
                        },
                        {
                            "verse": 44,
                            "text": "ይህንም ቃል በሰሙ ጊዜ ዳግመኛ ነፍሱ ወደ ሥጋው እስክትመለስ ድረስ እየጠበቁት ሦስት ቀን በዙሪያው ተቀመጡ እንጂ አልገነዙትም።"
                        },
                        {
                            "verse": 45,
                            "text": "በሁሉም መካከል እንዲህ የሚል ቃል ተሰማ፤ “በአንድ ቃል አመስግኑት፤ አምላካችንን አመስግኑት፤ ሁላችሁም የአምላክን ልጅ መሢሑን አመስግኑት።"
                        },
                        {
                            "verse": 46,
                            "text": "የዓለሙ ሁሉ ብርሃን የአምላክ ልጅ ኢየሱስም ይፈርድባችኋል።"
                        },
                        {
                            "verse": 47,
                            "text": "የማይጠፋ ብርሃን፥ የሃይማኖትም ሕይወት ነው።"
                        },
                        {
                            "verse": 48,
                            "text": "ከዚህ ዘመን በኋላም ወደ ምድር ለመምጣቱ ሦስት መቶ ሠላሳ ሦስት የቀን ሱባዔ ይሆናል።"
                        },
                        {
                            "verse": 49,
                            "text": "“በገነት መካከል ያለ ያልተተከለ የሕይወት ዛፍ፥ ዛፎችን ሁሉ ፍሬ እንዲያፈሩ፥ የደረቁትም ወደ እርሱ እንዲመጡ ያደርጋቸዋል።"
                        },
                        {
                            "verse": 50,
                            "text": "ፍሬ እንዲያፈሩ፥ እንዲለመልሙና እንዲያድጉም ያደርጋቸዋል፤ ሥሩ ምድርን እንዳልያዘ ተክል ሥራቸው እንዳይደርቅ ለሰማያዊ አምላክ ግብርን እንስጥ፤ ቀይ መልክ ያለው ቀለምም እንደ ባዘቶ ይነጣል።"
                        },
                        {
                            "verse": 51,
                            "text": "የጣፈጠው ውኃ መራራ ይሆናል፤ መራራውም የጣፈጠ ይሆናል፤ በልጁም አንደበት ፍሬን ያፈሩ ዘንድ እግዚአብሔር በታላቅ ሐሤትና ደስታ ደሴቶችን ይመርቃቸዋል።"
                        },
                        {
                            "verse": 52,
                            "text": "እርሱም ራሱ ሰው ሆኖ ወደዚህ ዓለም ይመጣል፤ እኔ ሰው ሆኖ ያየሁት፥ ከአባቱም ወደዚህ ዓለም የሚላከው፥ ሰው ሆኖም ወደዚህ ዓለም የሚመጣው፥ እርሱ አብሯቸው ይታይ ዘንድ፥ ይገለጥላቸውም ዘንድ ዐሥራ ሁለት ሐዋርያትን ለእርሱ ይመርጣል፤ ወደ ደብረ ዘይትም ይሄዳል፤ የተራበችንም ነፍስ ሁሉ ያጠግባል።”"
                        },
                        {
                            "verse": 53,
                            "text": "ወደዚህ ዓለም እንደሚመጣ ኤርምያስ የአምላክን ልጅ ነገር እንዲህ ተናገረ።"
                        },
                        {
                            "verse": 54,
                            "text": "ሕዝቡም ይህን ነገር በሰሙ ጊዜ ኤርምያስ፥ “የአምላክን ልጅ አምላክን አየሁት” ብሎ ስለ ተናገረው ስለዚህ ነገር ተቈጡ፤ እነሆም፥ “በኢሳይያስ እንዳደረግን በእርሱም እናድርግበት፤ ተነሡ” አሉ። እኩሌቶቹ፥ “በደንጊያ ወግረን እንግደለው እንጂ አይሆንም” አሉ።"
                        },
                        {
                            "verse": 55,
                            "text": "ባሮክና አቤሜሌክም፥ “በዚች ሞት አትግደሉት” ብለው ጮሁላቸው፤ ባሮክና አቤሜሌክም ስለ ኤርምያስ አዘኑ።"
                        },
                        {
                            "verse": 56,
                            "text": "ዳግመኛም ያያቸውን የተሰወሩ ምሥጢሮችን ይነግራቸው ዘንድ አልተዉትም፤ ኤርምያስም፥ “ያየሁትን ሁሉ እስካስተምራችሁ ድረስ እኔን መግደል አይችሉምና አታልቅሱ” አላቸው።"
                        },
                        {
                            "verse": 57,
                            "text": "“አሁንም አንዲት ድንጋይ አምጡልኝ፤” አላቸው፥ እነርሱም አንዲት ድንጋይ አመጡለት፤ እርሱም አቆማት፤ “የዘለዓለም ብርሃን ሆይ፥ ይህቺን ድንጋይ እንደ እኔ ትሆን ዘንድ አድርግልኝ” አለ።"
                        },
                        {
                            "verse": 58,
                            "text": "ያንጊዜም ድንጋዩ ኤርምያስን በመልክ የሚመስለው ሆነ፤ ኤርምያስንም መሰላቸውና ድንጋዩን በድንጋይ ይደበድቡ ጀመር፤ ወንጀልንም ጨረሱ።"
                        },
                        {
                            "verse": 59,
                            "text": "ኤርምያስ ግን ያያቸውን ምሥጢሮች ሁሉ ለባሮክና ለአቤሜሌክ ነገራቸው፤ ይህንም ነግሯቸው ከጨረሰ በኋላ ምግብናውን ይፈጽም ዘንድ ወደደ፤ ሄዶም በሕዝቡ መካከል ቆመ።"
                        },
                        {
                            "verse": 60,
                            "text": "ያንጊዜም ያ ድንጋይ፥ “እናንት ሰነፎች የእስራኤል ልጆች፥ ኤርምያስን መስያችሁ በድንጋይ ስለ ምን ትደበድቡኛላችሁ? ኤርምያስስ እነሆ በመካከላችሁ ቁሟል” ብሎ ጮኸ።"
                        },
                        {
                            "verse": 61,
                            "text": "ኤርምያስንም ባዩት ጊዜ ብዙ ድንጋይ ይዘው ወደ እርሱ ሮጡ፤ እርሱም ምስክርነቱን ጨረሰ፤ ባሮክና አቤሜሌክም መጥተው ቀበሩት፤ ያንም ድንጋይ አምጥተው በመቃብሩ አፍ እንደ መዝጊያ አድርገው አኖሩት።"
                        },
                        {
                            "verse": 62,
                            "text": "“የኤርምያስ ረዳቱ እነሆ፥ ይህ ድንጋይ ነው” ብለው በውስጡ ጻፉ፤ የኤርምያስም የቀረች ነገሩ እነሆ፥ በባሮክ መጽሐፍ ተጽፋለች።"
                        }
                    ]
                }
            ]
        }
    ]
}