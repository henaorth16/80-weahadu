{
    "book_number": 26,
    "book_name_am": "መጽሐፈ መቃብያን ሳልስ",
    "book_short_name_am": "መቃ 3",
    "book_name_en": "3 Maccabees",
    "book_short_name_en": "3 Maccabees",
    "chapters": [
        {
            "chapter": 1,
            "sections": [
                {
                    "title": null,
                    "verses": [
                        {
                            "verse": 1,
                            "text": "ግፈኛና አሳች፥ የፈጣሪውንም መንገድ የሚፃረር ዲያብሎስን ስለሚበቀለው በኋላ ዘመን ስለሚመጣው ቸርና የዋህ የግብጽ ደሴቶች ደስ ይላቸዋል።"
                        },
                        {
                            "verse": 2,
                            "text": "እርሱም ይበቀለዋል፤ በልቡናውም ታብዮአልና ክብሩን ወደ መሬትና ወደ መዋረድ ይመልሳል።"
                        },
                        {
                            "verse": 3,
                            "text": "እርሱም እንዲህ አለ፥ “ከእኔ በላይ ማን ነው? ወደ ባሕሩ ጥልቅ እገባለሁና፥ ወደ ሰማይም እወጣለሁና፥ ጥልቆችንም አያለሁና፥ የአዳምንም ልጆች እንደ ወፍ ጫጩት ጨብጬ እይዛቸዋለሁና።"
                        },
                        {
                            "verse": 4,
                            "text": "ከቀናች ሕገ እግዚአብሔር አርቃቸው ዘንድ በእነርሱ ላይ ምክንያት ስለምፈጥር የእግዚአብሔርን ፈቃድ ባላደረጉ፥ በምድር ላይ በሚኖሩ ሰዎች እኔ እበረታታባቸዋለሁና ከእጄ የሚያስጥለኝ የለም።"
                        },
                        {
                            "verse": 5,
                            "text": "ከእኔ ጋራም ወደ ጥፋት እንዲሄዱ ጐጣጕጥ ወደ ሆነ ጎዳና እመልሳቸዋለሁ።"
                        },
                        {
                            "verse": 6,
                            "text": "“ስለዚህም እርሱን የወደዱት፥ ሕጉንም የጠበቁ ሰዎች እኔን ይጠላሉ፤ ከጌታቸው ተለይተው የሳቱ ሰዎች ግን ወደ እኔ ይመጣሉ፤ እኔንም ይወድዳሉ፤ ቃል ኪዳኔንም ይጠብቃሉ፤ ወደ ፈጣሪያቸው ወደ እግዚአብሔርም እንዳይመለሱ ልባቸውን አከፋለሁና፥ አሳባቸውንም አጠማለሁና እኔ እንዳዘዝኋቸው ትእዛዜን ያደርጋሉ።"
                        },
                        {
                            "verse": 7,
                            "text": "የዚህን ዓለም ገንዘብ ባሳየኋቸውም ጊዜ ከቀናች መንገድ ልቡናቸውን አስታለሁ፤ መልከ መልካም ሴቶችንና ቆነጃጅትንም ባሳየኋቸው ጊዜ በእነዚህ ከቀናች መንገድ አርቃቸዋለሁ።"
                        },
                        {
                            "verse": 8,
                            "text": "የሚያንፀባርቁ የሕንደኬ ዕንቆችን፥ ወርቅንና ብርን ባሳየኋቸው ጊዜ ወደ እኔ ሥራ ይመለሱ ዘንድ በዚህም ከቀናችው መንገድ አርቃቸዋለሁ።"
                        },
                        {
                            "verse": 9,
                            "text": "ቀጭን ልብስን፥ ነጭ ሐርንና ቀይ ሐርን፥ ግምጃንና የተልባ እግርን ባሳየኋቸው ጊዜ በዚህም ከቀናች መንገድ አርቃቸዋለሁ፤ ወደ እኔም አሳብ እመልሳቸዋለሁ፤ ገንዘብን፥ ከብቶችንም እንደ አሸዋ አብዝች ባሳየሁአቸው ጊዜ በዚህም ወደኔ ሥራ እመልሳቸዋለሁ።"
                        },
                        {
                            "verse": 10,
                            "text": "ስለ ሴቶች፥ ስለ ቍጣና ስለ ጠብ፥ የትዕቢት ቅናትን ባሳየኋቸው ጊዜ በዚህ ሁሉ ወደ እኔ መንገድ እመልሳቸዋለሁ።"
                        },
                        {
                            "verse": 11,
                            "text": "ምልክቶችንም ባሳየኋቸው ጊዜ በባልንጀሮቻቸው ልቡና አድራለሁ፤ በልቡናቸውም እየራሱ የሆነ የምልክት ነገርን አሳድራለሁ፤ የቃላቸውንም ምልክት አሳይች አስታቸዋለሁ።"
                        },
                        {
                            "verse": 12,
                            "text": "ማደሪያዬም ላደረግኋቸው ሰዎች ምልክትን አሳያቸዋለሁ፤ በከዋክብት አካሄድም ቢሆን፥ ወይም በደመና መውጣት፥ ወይም በእሳት ማናፋት፥ ወይም በአውሬዎችና በወፎች ጩኸት እነርሱ ማደሪያዎች ናቸውና በዚህ ሁሉ በልቡናቸው ምልክቶችን አሳድርባቸዋለሁ።"
                        },
                        {
                            "verse": 13,
                            "text": "እነርሱ ተናግረው ለባልንጀሮቻቸው ምልክት ይሰጧቸዋል፤ እኔም ቀድሜ እነዚያ ሟርተኞቻቸው እንደ ነገሯቸው ምልክት እሆናቸዋለሁ።"
                        },
                        {
                            "verse": 14,
                            "text": "“የመረመሯቸው ሰዎች ይስቱ ዘንድ፥ ዋጋንም ይሰጧቸው ዘንድ፥ እንደ ተናገሩት የሚደረግላቸው ትንቢትንም የሚያውቁ፥ ክፉና በጎንም የሚለዩ፥ ሁሉም እንደ ተናገሩ የሚሆንላቸው፥ እንደ ቃላቸውም የሚደረግላቸው እንደ እገሊትና እንደ እገሌ ዐዋቆች የሉም ብለው ለባልንጀሮቻቸው ይነግሯቸው ዘንድ የቃላቸውን ምልክት አደርግላቸዋለሁ።"
                        },
                        {
                            "verse": 15,
                            "text": "የሚጠፉ፥ በእኔም የሚስቱ ሰዎች ፈጽመው ይበዙ ዘንድ፥ የአዳምም ልጆች ከእኔ ጋር ይጠፉ ዘንድ ይህን በተናገሩ ጊዜ እኔ ደስ ይለኛል፤ ለበታች አልሰግድም በማለቴ እግዚአብሔር ስለ አባታቸው ስለ አዳም ከክብሬ አዋርዶኛልና።"
                        },
                        {
                            "verse": 16,
                            "text": "“እኔም በትእዛዜ የሚሄዱ ልጆቹን ሁሉ ወደ ጥፋት እወስዳቸዋለሁ” ያሳትኋቸው ሰዎች ከእኔ ጋራ በእሳት ውስጥ ይጨመሩ ዘንድ ከፈጠረኝ ከእግዚአብሔር ቃል ኪዳን አለኝ።"
                        },
                        {
                            "verse": 17,
                            "text": "እኔም ቍጣውን በእኔ ላይ ባበዛ ጊዜ፥ አስረውም ወደ ገሃነምና ወደ ሲኦል ጥልቅ ይጥሉኝ ዘንድ ባዘዘ ጊዜ፥ ጌታዬን ማለድሁ፤ ፈጣሪዬም እንዲህ በአዘዘ ጊዜ ተቈጥተኸኛልና በመቅሠፍትህም ገሥጸኸኛልና፥ በመዓትህም ቀሥፈኸኛልና አቤቱ ጌታዬ በፊትህ አንዲት ነገር እናገር ዘንድ ፍቀድልኝ ብዬ በፊቱ ማለድሁ።"
                        },
                        {
                            "verse": 18,
                            "text": "ጌታዬም፦ ተናገር እሰማሃለሁ ብሎ መለሰለኝ፥ ያንጊዜም ወደ እርሱ እንዲህ እያልሁ እለምን ጀመርሁ። ከክብሬ ከተዋረድሁ በኋላ ያሳትኋቸው ሰዎች እኔ መከራ በምቀበልበት ከእኔ ጋር ይሁኑ።"
                        },
                        {
                            "verse": 19,
                            "text": "ነገር ግን እንቢ ያሉኝ፥ በእኔም ያልሳቱ፥ ትእዛዝህን ያደርጉ ዘንድ፥ ፈቃድህንም ይፈጽሙ ዘንድ፥ ቃልህንም ይጠብቁ ዘንድ፥ ትእዛዜን ያልጠበቁ፥ እኔም እንዳስተማርኋቸው እንቢ ባሉ ጊዜ፥ እኔም እንዳሳትኋቸው በእኔ ባልሳቱ ጊዜ እነርሱ ለመንግሥትህ ይሁኑ፤ ትወድደኝም በነበረ ጊዜ ለእኔ የሰጠኸኝን ዘውድ ይውሰዱ።"
                        },
                        {
                            "verse": 20,
                            "text": "ከእኔ ጋር ላልተሰደዱና ሰይጣናት ላልተባሉ ሥልጣናትም የእኔን ዘውድ ስጣቸው፤ ከእኔና ከሠራዊቶችም ባዶ በሆነች መንበሬ በቀኝህ አስቀምጣቸው።"
                        },
                        {
                            "verse": 21,
                            "text": "እንደ ወደድህም ያመስግኑህ፤ እንደ እኔና እንደ ሠራዊቶች ይሁኑ፤ እኔን ጠልተህ ከአመድና ከመሬት የተፈጠሩትን ስለ ወደድሃቸው፥ የእኔ ሥልጣን ተሽሮአልና፥ የእነርሱም ሥልጣን ከፍ ከፍ ብሏልና እንደ ወደድህ ያመስግኑህ።”"
                        },
                        {
                            "verse": 22,
                            "text": "ጌታዬም መልሶ እንዲህ አለኝ፥ “እያዩና እየሰሙ ሥራዬን ሳይወዱ አንተ አስተሃቸዋልና እንደ ፈቃድህና እንደ ቃልህ ይሁኑህ።"
                        },
                        {
                            "verse": 23,
                            "text": "ትእዛዜንና የመጻፎችን ቃል ትተው ወደ አንተ ከመጡ ጥፋታቸው አያሳዝነኝም፤ አንተም ከአሳትሃቸው ከአንተ ጋር በገሃነም ይቀጡ።"
                        },
                        {
                            "verse": 24,
                            "text": "እስከ ዘለዓለሙ ድረስ ለአንተና በአንተ ለሳቱ ከገሃነም ቅጣት መውጫ የላችሁም። ነገር ግን ለዘለዓለም በእሳት ውስጥ ትሠቃያላችሁ።"
                        }
                    ]
                }
            ]
        },
        {
            "chapter": 2,
            "sections": [
                {
                    "title": null,
                    "verses": [
                        {
                            "verse": 1,
                            "text": "“አንተ ግን እንደ ባርያዬ እንደ ኢዮብ ማሳት የተሳነህን እኔ በክብር የአንተን ዙፋን አወርሳቸዋለሁ፤ አንተ ማሳት ለተሳነህ ሰዎች መንግሥተ ሰማያትን እሰጣቸዋለሁ ይላል ሁሉን የሚችል እግዚአብሔር።”"
                        },
                        {
                            "verse": 2,
                            "text": "እኔም የአዳምን ልጆች በሁሉ እተነኰልባቸዋለሁ፤ እነርሱን ማሳት ከተቻለኝ በበጎ ሥራ ይጸኑ ዘንድ አልተዋቸውም፤ የአዳምን ልጆች ሁሉ እተነኰልባቸዋለሁና፥ የዓለምን ምኞትም አጣፍጥላቸዋለሁና።"
                        },
                        {
                            "verse": 3,
                            "text": "መብልን በመውደድ፥ መጠጥንም በመውደድ፥ ልብስን በመውደድም ቢሆን፥ ነገርንም በመውደድ፥ በመስጠትም በመንሣትም ቢሆን፥"
                        },
                        {
                            "verse": 4,
                            "text": "መስማትንና ማየትንም በመውደድ ቢሆን፥ መዳሰስንና መሄድንም በመውደድ ቢሆን፥ ትዕቢትንና ነገርንም በማብዛት ቢሆን፥ እንቅልፍንና ሕልምንም በመውደድ ቢሆን፥"
                        },
                        {
                            "verse": 5,
                            "text": "መጠጥንና ስካርን በማብዛት ቢሆን፥ ስድብንና ቍጣንም በማብዛት ቢሆን፥ ቡዋልትንና ቀልድን በመናገርም ቢሆን፥"
                        },
                        {
                            "verse": 6,
                            "text": "ባልንጀራቸውንም በማማት በጠብ ቢሆን፥ መልከ መልካሞች የሆኑ የዚህን ዓለም ሴቶችን በማየትም ቢሆን፥ የሚያስትዋቸውን የሽቱዎችን መዓዛ በማሽተትም ቢሆን፥"
                        },
                        {
                            "verse": 7,
                            "text": "መዳንን እንዳይችሉ በዚህ ሁሉ እኔ እጣላቸዋለሁ፤ በእነርሱም ምክንያት ከመንበሬ ወደ ተዋረድሁበት ጥፋት ከእኔ ጋራ ይገቡ ዘንድ ከእግዚአብሔር መንገድ አርቃቸዋለሁ።"
                        },
                        {
                            "verse": 8,
                            "text": "ነቢዩም እንዲህ አለ፥ “አንተ ጥፉና አጥፊ! በትዕቢትህና በልብህ ደንዳናነት፥ ፈጣሪህን በማሳዘንና ፈጣሪህንም ባላማመስገን አንተ ከእግዚአብሔር ትእዛዝ ወጥተህ በካድህ ጊዜ በእግዚአብሔር ፍጥረት ላይ እንዲህ ትታበያለህን?"
                        },
                        {
                            "verse": 9,
                            "text": "ፈጣሪህ በተቈጣህ ጊዜ ስለ ክፉ ሥራህ ጣለህ፤ ፈጣሪው ከመሬትና ከትቢያ የፈጠረውን፥ እንደ ወደደም የሠራውንና ለምስጋናው ያኖረውን ምስኪን ለምን ትወስደዋለህ?"
                        },
                        {
                            "verse": 10,
                            "text": "“ረቂቅ የምትሆን አንተ ከእሳት ነበልባልና ከነፋስ የፈጠረህን ፈጣሪ ነኝ በማለት በታበይህ ጊዜ፥"
                        },
                        {
                            "verse": 11,
                            "text": "አንተም በተመካህ ጊዜ እግዚአብሔር ክፉ ሥራህን ተመለከተ፤ ሳያጓድል ስሙን ያመሰግን ዘንድ፥ በአንተ ፋንታ የሚያመሰግን አዳምን ፈጠረው፤ አንተ ከሠራዊቶችህ ጋራ እግዚአብሔርን ክደሃልና።"
                        },
                        {
                            "verse": 12,
                            "text": "አዳምና ልጆቹም እግዚአብሔር ስለ ትዕቢትህ በናቃችሁ በአንተና በሠራዊትህ ምስጋና ፋንታ የእግዚአብሔርን ስም ያመሰግኑ ዘንድ ተፈጠሩ፤ ከሊቃነ መላእክት ሁሉ ይልቅ ራስህን አኵርተሃልና።"
                        },
                        {
                            "verse": 13,
                            "text": "ስለዚህም እግዚአብሔር እንደ አንተ ከአሉ ከመላእክት አለቆች ሁሉ ለይቶ አዋረደህ፤ በአንድ ምክር የተፈጠራችሁ አንተና ሠራዊትህም ስለማይጠቅም ስለ ልቡናችሁ መደንደንና ስለ ሕሊናችሁ ትዕቢት ከእግዚአብሔር ምስጋና ወጥታችሁ ሳታችሁ፤ በሌላም ሳይሆን በፈጣሪያችሁ ላይ ታበያችሁ።"
                        },
                        {
                            "verse": 14,
                            "text": "ስለዚህም በትሑታን ይመሰገን ዘንድ አዳምን ከምድር አፈር ፈጠረው፤ ከበለስም ፍሬ እንዳይበላ ትእዛዝንና ሕግን ሰጠው።"
                        },
                        {
                            "verse": 15,
                            "text": "በፈጠረውም ሁሉ ላይ ሾመው፤ እንዲህም ብሎ አስታወቀው፤ “በገነት ውስጥ ከአለው ዛፍ ሁሉ ብላ፤ በራስህም ላይ ሞትን እንዳታመጣ የሞት እሾህ ከሆነችው ከአንዲት ዛፍ አትብላ፤”"
                        },
                        {
                            "verse": 16,
                            "text": "ይህቺንም ቃል በሰማሃት ጊዜ ከአዳም የጎን አጥንት በተገኘች በሔዋን ላይ የአፍህን መርዝ ተፋህ።"
                        },
                        {
                            "verse": 17,
                            "text": "እንደ አንተም ሕግ አፍራሽ ታደርገው ዘንድ በክፉ ሽንገላ ንጹሑን በግ ነጠቅኸው።"
                        },
                        {
                            "verse": 18,
                            "text": "እንደ የዋህ ርግብ ሆና የተፈጠረች ተንኰልህን የማታውቅ ሔዋንንም ባሳትሃት ጊዜ በተከናወነ ነገርህና በጠማማ ቃልህ አስካድሃት፤ ያችንም መጀመሪያዪቱን ፍጥረት ካሳትሃት በኋላ፥ እርሷ ሄዳ ከመሬት የተፈጠረ መጀመሪያውን የእግዚአብሔር ፍጥረት አዳምን አሳተችው።"
                        },
                        {
                            "verse": 19,
                            "text": "በትዕቢትህም ወደማይገባ ሁከት ጨመርኸው፤ የፈጣሪውንም ቃል እንዲክድ አደረግኸው፤ በትዕቢትህም ድሃውን አጠፋኸው።"
                        },
                        {
                            "verse": 20,
                            "text": "በተንኰልህም ከፈጣሪው ፍቅር አራቅኸው፤ በምክንያትህም ከደስታ ገነት አወጣኸው፤ በመሰናክልህም የገነትን መብል አስተውኸው።"
                        },
                        {
                            "verse": 21,
                            "text": "በሐሰትህም ከገነት መጠጥ አስጠማኸው፤ አንተ ፍዳ ወደምትቀበልባት ወደ ሲኦል ታወርደው ዘንድ ካለመኖር ወደ እውነተኛ መኖር ካመጣው አምላኩም ፍቅር ታወጣው ዘንድ የዋህ አዳምን ከጥንት ጀምሮ አንተ ተጣልተኸዋልና።"
                        },
                        {
                            "verse": 22,
                            "text": "መሬታዊም ሲሆን በነፍሱና በሥጋው፥ በልቡናውም ፈጣሪውን የሚያከብርና የሚያመሰግን መንፈሳዊና ተናጋሪ አደረገው።"
                        },
                        {
                            "verse": 23,
                            "text": "እንደ በገና በተለያዩ ብዙ ስልቶች የሚያመሰግኑ ዐሥር ሕሊናትን ፈጠረለት።"
                        }
                    ]
                }
            ]
        },
        {
            "chapter": 3,
            "sections": [
                {
                    "title": null,
                    "verses": [
                        {
                            "verse": 1,
                            "text": "ለአንተስ ፈጣሪህ ወደላከህ እየተላክህ ፈጽመህ ታመሰግን ዘንድ አንድ አሳብን ፈጠረልህ።"
                        },
                        {
                            "verse": 2,
                            "text": "ለአዳም ግን ክፉ የሆኑ አምስት አሳቦችና በጎ የሆኑ አምስት አሳቦች ዐሥር አሳቦች ተሰጡት።"
                        },
                        {
                            "verse": 3,
                            "text": "ዳግመኛም እንደ ባሕር ሞገድ፥ ከምድርም አንሥቶ ትቢያን እንደሚበትን ጥቅል ነፋስ፥ ነፋስም እንደሚያናውጠው እንደ ባሕር ሞገድ የሚታወኩ ብዙ አሳቦች አሉት፤ እንደማይቈጠር እንደ ዝናብም ጠብታ በልቡ ከአለ ከማይቈጠር ከአሳቡ ብዛት የተነሣ የአዳም አሳብ እንደዚሁ ነው።"
                        },
                        {
                            "verse": 4,
                            "text": "የአንተ ግን አሳብህ አንዲት ናት፤ ሥጋዊ አይደለህምና ሌላ አሳብ የለህም።"
                        },
                        {
                            "verse": 5,
                            "text": "አንተ ግን በእባብ ልቡና አድረህ አንድ አካል የሆነ አዳምን በክፉ ሽንገላ አጠፋኸው፤ ሔዋንም የእባብን ነገር ሰማች፤ ሰምታም እንዳዘዘቻት አደረገች።"
                        },
                        {
                            "verse": 6,
                            "text": "መጥታም የእግዚአብሔር መጀመሪያ ፍጥረቱ አዳምን የበለስን ፍሬ በማብላት አሳተችው፤ የፈጣሪዋንም ትእዛዝ ስለ ተላለፈች በእርስዋና በልጆችዋ ሞትን አመጣች።"
                        },
                        {
                            "verse": 7,
                            "text": "በእግዚአብሔርም እውነተኛ ፍርድ ከገነት ወጡ፤ ተጣልቶም ከገነት አላራቃቸውም። ነገር ግን በተሰደዱበት ምድር በሆዳቸው ፍሬ በልጆቻቸውና በምድራቸው ፍሬ አረጋጋቸው።"
                        },
                        {
                            "verse": 8,
                            "text": "በቅንአትህም ከገነት ባስወጣሃቸው ጊዜ እግዚአብሔር ከገነት የለመለሙ ዕፀዋትን ሰጣቸው፤ ይተክሉ ዘንድ እግዚአብሔር በሰጣቸው በገነት ፍሬና በምድር ፍሬ ይረጋጉ ዘንድ፤"
                        },
                        {
                            "verse": 9,
                            "text": "ልጆችን በማየት፥ ገነትንና ምድር ከአፈር ያበቀለችውን የምድር ፍሬ በማየት ልቡናቸውን እጅግ ደስ ያሰኙ ዘንድ፤ እርሱንም በበሉ ጊዜ ከገነት እነርሱን ካስወጣህበት ኀዘን ፈጽመው ይረጋጋሉ።"
                        },
                        {
                            "verse": 10,
                            "text": "እግዚአብሔርም ፍጥረቱን ማረጋጋት ያውቃልና በልጆቻቸውና በምድር ፍሬ ልቡናቸው ይረጋጋል።"
                        },
                        {
                            "verse": 11,
                            "text": "ወደዚች የእሾህና የአሜከላ ምድርም ተሰደዋልና ልቡናቸውን በእህልና በውኃ ያጸናሉ።"
                        }
                    ]
                }
            ]
        },
        {
            "chapter": 4,
            "sections": [
                {
                    "title": null,
                    "verses": [
                        {
                            "verse": 1,
                            "text": "ጌታውም አዳምን ይቤዠው ዘንድ አለው፤ አንተንም ያሳፍርሃል፤ በጉንም ከተኵላ አፍ ያድነዋል።"
                        },
                        {
                            "verse": 2,
                            "text": "ነገር ግን አንተ የገዛሃቸውን ሰዎች ከአንተ ጋር ይዘህ ወደ ጥፋት ትሄዳለህ።"
                        },
                        {
                            "verse": 3,
                            "text": "የፈጣሪያቸው የእግዚአብሔርን ሕግ የጠበቁ ግን የእርሱ እድል ፋንታ ያደርጋቸው ዘንድ፥ የፈጣሪያቸው የእግዚአብሔርንም ሕግ እንዳንተ ካልተላለፉ ከቅዱሳን መላእክቱ ጋር ያመሰግኑት ዘንድ ከክፉ ሥራህ ከሰወራቸው ከፈጣሪያቸው ከእግዚአብሔር ጋር ደስ ይላቸዋል።"
                        },
                        {
                            "verse": 4,
                            "text": "አንተ ግን ከመላእክቱ ጋራ ታመሰግነው ዘንድ እንደ አንተ ካሉት ሁሉ ይልቅ መርጦ የሰጠህ እግዚአብሔር በትዕቢትህ ከፍ ያለ ዙፋንን ነሳህ።"
                        },
                        {
                            "verse": 5,
                            "text": "አንተም ታበይህ፤ ዲያብሎስም ተባልህ፤ ሠራዊቶችህም አጋንንት ተባሉ።"
                        },
                        {
                            "verse": 6,
                            "text": "እግዚአብሔርን የሚወዱ ግን እንደ ቅዱሳን መላእክት ለእርሱ ወገኖቹ ይሆናሉ፤ የሚያመሰግኑት ሱራፌልና ኪሩቤልም ክንፎቻቸውን ዘርግተው ያለማቋረጥ ያመሰግናሉ።"
                        },
                        {
                            "verse": 7,
                            "text": "አንተ ግን በመልክህ ከተፈጠሩ ከነገድህና ከሠራዊትህ ጋር ሁልጊዜ ታመሰግነው ዘንድ ምስጋናህን በትዕቢትህና በስንፍናህ አጠፋህ።"
                        },
                        {
                            "verse": 8,
                            "text": "እንደ አንተ ያለ መፍጠር የማይቻለው መስሎህ አንተ የፈጠረህ የእግዚአብሔርን ምስጋና በዘነጋህ ጊዜ፥ ዐሥረኛ ነገድ አድርጎ የፈጠረህ የእግዚአብሔር ምስጋናው እንዳይጐድል አንተም ከወንድሞችህ አንድነት በተለየህ ጊዜ የፈጠረህ የእግዚአብሔር ምስጋናው እንዳይጐድል፥"
                        },
                        {
                            "verse": 9,
                            "text": "አንተም በልቡናህ ትዕቢት የፈጠረህ የእግዚአብሔርን ምስጋና ቸል ባልህ ጊዜ፥ እርሱም በተቈጣህና፤ በተዘባበተብህ ጊዜ፤ ከሠራዊቶችህም ጋራ በገሃነም እንቅጥቅጥ በአጋዘህ ጊዜ"
                        },
                        {
                            "verse": 10,
                            "text": "በቅዱሳት እጆቹ ከምድር መሬትን ወሰደ፤ ውኃንና እሳትን፥ ነፋስንም ጨመረ፤ አዳምንም በመልኩና በምሳሌው ፈጠረው።"
                        },
                        {
                            "verse": 11,
                            "text": "ምስጋናው በአንተ ጉድለት ይመላ ዘንድ በእጁ በፈጠረው ፍጥረት ሁሉ ላይ ሾመው። የመሬታዊውም ምስጋና ከሰማያውያኑ ምስጋና ጋር ተጨመረ፤ ምስጋናቸውም እኩል ሆነ።"
                        },
                        {
                            "verse": 12,
                            "text": "አንተ ግን በትዕቢትህና በአንገትህ መደንደን ተሰደድህ፤ ከፈጠረህ ከእግዚአብሔርም ጌትነት ወጥተህ ራስህን አጠፋህ።"
                        },
                        {
                            "verse": 13,
                            "text": "የእግዚአብሔርነቱ ምስጋና እንዳይጐድል እግዚአብሔር በፈቃዱ ምክር የሚያመሰግነውን ፈጥሯልና ምስጋናው እንዳይጐድል ዕወቅ።"
                        },
                        {
                            "verse": 14,
                            "text": "እርሱ ሳይደረግ ሁሉን ያውቃልና፥ ትእዛዙንም እንደምታፈርስ ሳይፈጥርህ ዐወቀህ፤ ዓለም ሳይፈጠር በእርሱ ዘንድ የተሰወረ ምክር ነበረና በካድኸው ጊዜ ባርያው አዳምን በመልኩና በምሳሌው ፈጠረው።"
                        },
                        {
                            "verse": 15,
                            "text": "ሰሎሞን፥ “ከኮረብቶች በፊት ወለደኝ፤ ዓለምም ሳይከናወን የምድርም መሠረት ሳይመሠረት፥"
                        },
                        {
                            "verse": 16,
                            "text": "የተራራዎችና የኮረብቶች መቋምያ ሳይተከል፥ የዓለምም ጐዳና ሳይጸና፥ የፀሐይና የጨረቃ ብርሃን ሳይበራ፥ የከዋክብትና የዘመኖች ምግብና ሳይታወቅ፥"
                        },
                        {
                            "verse": 17,
                            "text": "ሌሊትና መዓልት ሳይፈራረቁ፥ ባሕርም ባሸዋ ሳትወሰን፥ የተፈጠረው ፍጥረት ሁሉ ሳይፈጠር፥"
                        },
                        {
                            "verse": 18,
                            "text": "ዛሬም የሚታየው ሁሉ ሳይታይ፥ ዛሬ የሚጠራው ስም ሁሉ ሳይጠራ ፈጠረኝ” ብሎ እንደ ተናገረ፥ አንተና እንዳንተ ያሉ መላእክት፥ ባርያው አዳምም በእግዚአብሔር ኅሊና ውስጥ ነበራችሁ።"
                        },
                        {
                            "verse": 19,
                            "text": "አንተ በካድህ ጊዜ ቅዱስ ስሙ ይመሰገን ዘንድ፥ አንተም በታበይህ ጊዜ ከመሬት በፈጠረው በተዋረደ በባርያው በአዳም ይመሰገን ዘንድ አዳምን ፈጠረው።"
                        },
                        {
                            "verse": 20,
                            "text": "እግዚአብሔር የድሆችን ጸሎት ከሩቅ ይሰማልና፥ የተዋረዱ ሰዎችንም ምስጋና እግዚአብሔር ይወዳልና።"
                        },
                        {
                            "verse": 21,
                            "text": "እግዚአብሔር የትዕቢተኞችን ነገር ቸል ይላል፥ የፈረስን ኀይል አይወድምና፥ በሰው ጕልበትም ደስ አይለውምና።"
                        },
                        {
                            "verse": 22,
                            "text": "ነገር ግን እግዚአብሔር በሚፈሩትና ስለ ኀጢአታቸው ጩኸው በሚያለቅሱ ደስ ይለዋል።"
                        },
                        {
                            "verse": 23,
                            "text": "አንተ በንስሓ መናዘዝ ተሳነህ።"
                        },
                        {
                            "verse": 24,
                            "text": "ያ መሬት ግን ስለ ኀጢአቱ በእግዚአብሔር ፊት ፈጽሞ እያለቀሰ በንስሓ ተመለሰ።"
                        },
                        {
                            "verse": 25,
                            "text": "አንተስ በልብህ ትዕቢትና በአንገትህ መደንደን የሰላም መንገድን አላወቅሃትም፥ ንስሓንም አላወቅሃትም፥ በንስሓ፥ በልቅሶና በእንባ በፈጣሪህ በእግዚአብሔር ፊት መናዘዝ ተሳነህ።"
                        },
                        {
                            "verse": 26,
                            "text": "ያ አመድና መሬት የሆነ ድሃ ግን በልቅሶና በእንባ ወደ ንስሓ፥ ወደ ሰላምና ወደ ትሕትና መንገድ ተመለሰ።"
                        },
                        {
                            "verse": 27,
                            "text": "አንተስ ለፈጠረህ ለእግዚአብሔር ራስህንና የልብህን ቀፈት አላዋረድህም።"
                        },
                        {
                            "verse": 28,
                            "text": "እርሱ ግን በበደለው በደል ራሱን አዋርዶ ተናዘዘ፤ አልታበየምም።"
                        },
                        {
                            "verse": 29,
                            "text": "ያንም ስሕተት የፈጠረው እርሱ አይደለም። ከአንተ የተገኘ ነው እንጂ፥ ወንጀልን ፈጥረህ አውጥተኸዋልና። በትዕቢትህም ከአንተ ጋራ ወደ አንተ ጥፋት ወሰድኸው።"
                        },
                        {
                            "verse": 30,
                            "text": "ሁለታችሁን ሁሉ ሳይፈጥራችሁ ዐውቋችኋልና፥ አካሄዳችሁንም ዐውቋልና ይህ የተደረገ በልብህ ትዕቢት እንደ ሆነ እርሱ ያውቃል።"
                        },
                        {
                            "verse": 31,
                            "text": "ያን የትዕቢት ተንኰል የሌለውን ግን በንስሓ፥ በልቅሶና በእንባ መለሰው።"
                        },
                        {
                            "verse": 32,
                            "text": "አንተ ግን በልብህ ትዕቢት በንስሓ መናዘዝ ተሳነህ። በድሎ በንስሓ የማይናዘዝ ሰው ከቀድሞ በደሉ ይልቅ በደሉን ያከፋልና።"
                        },
                        {
                            "verse": 33,
                            "text": "ነገር ግን በድሎ በፈጣሪው በእግዚአብሔር ፊት የሚናዘዝና የሚያለቅስ፥ እርሱ በእውነት ንስሓ ገባ፤ የጌታውንም ልብ ያራራ ዘንድ የመዳኑን መንገድ አገኘ፤ በጌታውም ፊት ተናዘዘ፤ ጌታውም በባሪያው ላይ ይቈጣ ዘንድ ቀድሞ ከመከረበት ያቃልልለታል፤ በብዙ ንስሓና ስግደት ተናዝዞአልና። የቀደመ ኀጢአቱንም ይቅር ይለዋል።"
                        },
                        {
                            "verse": 34,
                            "text": "ወደ ቀደመ በደሉም ካልተመለሰ፥ ይህንም ካደረገ ይህ ፍጹም ንስሓ ነው። አዳምስ ፈጣሪውን ማሰብንና ለፈጣሪው መናዘዝን አልዘነጋም።"
                        },
                        {
                            "verse": 35,
                            "text": "አንተም ለፈጣሪህ በንስሓ ተናዘዝ፤ በእርሱ ላይና በእጁ ሥራ ላይም በደልን አታብዛ፤ እነርሱ ሥጋውያንና ደማውያን ስለ ሆኑ የፈጠራቸው እግዚአብሔር ድካማቸውን ያውቃልና።"
                        },
                        {
                            "verse": 36,
                            "text": "ነፍሳቸውም ከተለየች በኋላ ሥጋቸው እግዚአብሔር እስከፈቀዳት ቀን ድረስ ትቢያ ይሆናል።"
                        }
                    ]
                }
            ]
        },
        {
            "chapter": 5,
            "sections": [
                {
                    "title": null,
                    "verses": [
                        {
                            "verse": 1,
                            "text": "የፈጠረህን ዕወቀው፤ ያጸናህና ያዳነህ የእስራኤልን ቅዱስም አትርሳው፤ አንተ መሬት ስትሆን በመልኩና በምሳሌው ፈጥሮሃልና ደስ ይልህ ዘንድ፥ ምድርንም ትቈፍራት ዘንድ በገነት አኖረህ።"
                        },
                        {
                            "verse": 2,
                            "text": "ትእዛዙንም ባፈረስህ ጊዜ ከዚያ ከገነት አሜከላና እሾህ ወደምታበቅል፥ በአንተም ምክንያት ወደ ረገማት ወደዚች ምድር አወጣህ።"
                        },
                        {
                            "verse": 3,
                            "text": "አንተ ምድር ነህና፥ እርስዋም ምድር ናትና፥ አንተ ትቢያ ነህና፥ እርስዋም ትቢያ ናትና፥ አንተ መሬት ነህና እርስዋም መሬት ናትና ከእርስዋም ትመገባለህ፤ ወደ እርስዋም ትመለሳለህ፤ ያስነሣህ ዘንድ እስኪወድድ ድረስ ትቢያ ትሆናለህና የሠራኸውን በደልና ኀጢአት ሁሉ ይመረምርሃልና።"
                        },
                        {
                            "verse": 4,
                            "text": "ያንጊዜ የምትመልሰውን ዕወቅ፤ በዚህም ዓለም የሠራኸውን ክፉውንና በጎውን አስብ፤ ክፉው ይበዛ እንደ ሆነ፥ ወይም በጎው ይበዛ እንደ ሆነ መዝን፤ ምከርም።"
                        },
                        {
                            "verse": 5,
                            "text": "በጎ ነገርንም ብታበዛ፥ ሙታን በሚነሡበት ቀን ደስ ይልህና ሐሤት ታደርግ ዘንድ ለአንተ መልካም ይሆንልሃል።"
                        },
                        {
                            "verse": 6,
                            "text": "ክፉ ሥራን ብታበዛ ግን ወዮልህ፤ እንደ እጅህ ሥራና እንደ ልቡናህ ክፋት ፍዳህን ትቀበላለህና በባልንጀራህ ክፉ እንደ ሠራህበት፥ እግዚአብሔርንም እንዳልፈራኸው እንደ ሥራህ ፍዳህን ትቀበላለህና።"
                        },
                        {
                            "verse": 7,
                            "text": "ባልንጀራህንም ብትከዳው፥ በእግዚአብሔርም ስም በሐሰት ብትምል፥ እንደ ሥራህ ፍዳህን ትቀበላለህና።"
                        },
                        {
                            "verse": 8,
                            "text": "ለባልንጀራህ በማስመሰል ቃልህን በሐሰት እውነተኛ እንዲሆን ታደርጋለህና፤ አንተ ግን ሐሰት እንደ ተናገርህ ታውቀዋለህ።"
                        },
                        {
                            "verse": 9,
                            "text": "ከአንተ ጋራ ያሉትንም እያሳመንህ ቃልህ እውነት እንደ ሆነ ታጸናለህ፤ እውነት ያልሆነ ነገርንም ታበዛለህ፤ እንደ ሥራህም ፍዳህን ትቀበላለህ፤ የማትሰጠውን ለባልንጀራህ እሰጥሃለሁ እያልህ ባልንጀራህን ትከዳዋለህ።"
                        },
                        {
                            "verse": 10,
                            "text": "በንጹሕ ልቡናህም እሰጣለሁ ባልህ ጊዜ አጋንንት እንደ ውሾች ደጅ ይጠኑሃል፤ ሁሉንም ያስረሱሃል፤ ብትነሣም፥ ትሰጥ ዘንድ ብትወድም የማይጠቅምህንና የማትበላውን ገንዘብ ታደልብ ዘንድ የዚህ ዓለም ገንዘብ ያስጎመጅሃል፤ “ይሰበስባሉ፤ የሚሰበስቡለትንም አያውቁም” ብሏልና።"
                        },
                        {
                            "verse": 11,
                            "text": "ዳግመኛም “ሐሰተኞች የአዳም ልጆች ሚዛንን ሐሰተኛ ያደርጋሉ፤ እነርሱስ መቼም መች ከከንቱ ወደ ከንቱ ይሄዳሉ” ብሏልና።"
                        },
                        {
                            "verse": 12,
                            "text": "ሰዎች ሆይ ሚዛንንና ላዳንን በማሳበል፥ የሌላውንም ገንዘብ በመስረቅና በዐመፅ ወደ ገንዘባችሁ በመጨመር፥ የባልንጀራችሁንም ገንዘብ፥ የባልንጀራችሁንም እርሻ በመድፈር፥ ለባልንጀራችሁ ያይደለ ለራሳችሁ ትርፍ በምታደርጉት ሁሉ ዐመፅን ተስፋ አታድርጓት።"
                        },
                        {
                            "verse": 13,
                            "text": "ይህንም ብታደርጉ እንደ ሥራችሁ ትቀበላላችሁ።"
                        },
                        {
                            "verse": 14,
                            "text": "ሰዎች ሆይ በሚገባ በእጃችሁ ሥራ ተመገቡ እንጂ ቅሚያን አትታመኗት፤ በማይገባ ያለ ፍርድ በመቀማትና በመንጠቅ የሰውን ገንዘብ ትበሉ ዘንድ አትውደዱ።"
                        },
                        {
                            "verse": 15,
                            "text": "ብትበሉትም አያጠግባችሁም፤ ብታደልቡትም በምትሞቱበት ጊዜ ለሌላ ትተዉታላችሁ እንጂ አይጠቅማችሁም።"
                        },
                        {
                            "verse": 16,
                            "text": "ገንዘባችሁም ቢበዛ ልቡናችሁን አታኵሩ፤ የኀጢአተኞች ሰዎች ገንዘብ ከምድጃ እንደሚወጣ፥ ነፋስም እንደሚወስደው እንደ ጢስ ነውና፥ ከብዙ የኀጢአተኞች ገንዘብ በእውነት ያለ ጥቂት ገንዘብ ይሻላል።"
                        }
                    ]
                }
            ]
        },
        {
            "chapter": 6,
            "sections": [
                {
                    "title": null,
                    "verses": [
                        {
                            "verse": 1,
                            "text": "የምትሞቱበትን ቀን አስቡ፤ ነፍሳችሁ ከሥጋችሁ በምትለይበት ጊዜ፥ ገንዘባችሁንም ለሌላ በምትተዉበት ጊዜ፥ ወደማታውቁትም መንገድ በምትሄዱበት ጊዜ የምትመጣባችሁን አስቧት።"
                        },
                        {
                            "verse": 2,
                            "text": "የሚቀበሏችሁም ክፉዎች ናቸው፤ በመልካቸውም ጥፉዎች ናቸው፤ በግርማቸውም የሚያስፈሩ ናቸው፤ ቃላችሁን አይሰሙም፤ ቃላቸውንም አትሰሙም።"
                        },
                        {
                            "verse": 3,
                            "text": "የአምላካችሁን የእግዚአብሔርንም ፈቃድ ስለ አላደረጋችሁ በለመናችኋቸው ጊዜ አይመልሱላችሁም፤ ስለዚህም እጅግ ያስፈሯችኋል።"
                        },
                        {
                            "verse": 4,
                            "text": "አጋንንት ይፈሯቸዋልና የእግዚአብሔርን ፈቃድ በሚፈጽሙ ሰዎች ግን ፍርሀት የለባቸውም። በኃጥኣን ነፍሳትም አጋንንት ይዘባበቱባቸዋል።"
                        },
                        {
                            "verse": 5,
                            "text": "ይህን ዓለም ስለ ናቁት እጅግ ደስ ያሰኛቸዋልና የጻድቃን ሰዎች ነፍሳት በመላእክት ይባቤ ደስ ይላቸዋል፤ የኃጥኣን ነፍሳትን ግን ክፉዎች መላእክት ይቀበሏቸዋል።"
                        },
                        {
                            "verse": 6,
                            "text": "የጻድቃንን ነፍሳት ያረጋጓቸው ዘንድ ከእግዚአብሔር ይላካሉና፥ የጻድቃንንና የደጋጎች ነፍሳትን የምሕረት መላእክት ይቀበሉአቸዋል። የኃጥኣንን ነፍሳት ግን ክፉዎች አጋንንት ይቀበሏቸዋል፤ በኃጥኣን ነፍሳት ይዘባበቱባቸው ዘንድ ከዲያብሎስ ይላካሉና።"
                        },
                        {
                            "verse": 7,
                            "text": "ኃጥኣን ወዮላችሁ፤ የምትሞቱባት ቀን ሳትደርስባችሁ ለራሳችሁ አልቅሱ፤ ከሞታችሁ በኋላ ያለፈው ዘመናችሁ አይመለስም።"
                        },
                        {
                            "verse": 8,
                            "text": "ነገር ግን ወደ እግዚአብሔር ፊት በደረሳችሁ ጊዜ ያለ መከራና ያለ ደዌ በደስታ ትኖሩ ዘንድ ዘመናችሁ ሳያልፍ በአላችሁበት ንስሓ ግቡ።"
                        },
                        {
                            "verse": 9,
                            "text": "ከእግዚአብሔር ወደሚያርቅ ከንቱ ፈቃድ እንዳይስባችሁ፥ በእናንተ ጽኑ ነቀፋና መቀማጠል፥ መብልንና ደስታንም መውደድ አይገኝባችሁ፤ ያለ ልክ የጠገበች ሰውነት የእግዚአብሔርን ስም አታስብምና የዲያብሎስ መንፈስ ያድርባታል እንጂ በእርስዋ የሕይወት መንፈስ አያድርባትም።"
                        },
                        {
                            "verse": 10,
                            "text": "ሙሴ፥ “ያዕቆብ በልቶ ጠገበ ወፈረም፥ ሰባ፥ ሰፋም፥ የፈጠረው እግዚአብሔርንም ተወው፤"
                        },
                        {
                            "verse": 11,
                            "text": "ሕይወቱም ከእግዚአብሔር ራቀ” ብሎ እንደ ተናገረ፥ ያለ ልክ የሆድ ጥጋብ እንዳለሌ ፈረስ መሆን ነውና፥ ያለ ልክ መብላትና መጠጣት፥ ማመንዘርም እንደ ምድረ በዳ እሪያ መሆን ነውና።"
                        },
                        {
                            "verse": 12,
                            "text": "በልክ የሚበላ ግን በእግዚአብሔር መሠረት የጸና ይሆናል፤ እንደ አድማስም ድንጋይ፥ አጥርም እንዳለው ግንብ ይጸናል። “ኀጢአተኛ የሚያባርረው ሳይኖር ይሸሻል” ተብሎአልና።"
                        },
                        {
                            "verse": 13,
                            "text": "ጻድቅ ግን እንደ አንበሳ ተዘልሎ ይኖራል።"
                        },
                        {
                            "verse": 14,
                            "text": "እግዚአብሔርን የማይወዱ ሰዎች ግን ቃሉን አይጠብቁም፤ ልቡናቸውም የቀና አይደለም።"
                        },
                        {
                            "verse": 15,
                            "text": "እግዚአብሔርም በምድር ሳሉ እንዳያርፉ በመንቀጥቀጥና በፍርሀት፥ ገንዘባቸውንም በመንጠቅ፥ ቍጥርም በሌለው ብዙ መከራ ተይዘው ከጌቶቻቸው እጅ እጃቸውን በሰንሰለት ታስረው፥"
                        },
                        {
                            "verse": 16,
                            "text": "ከመከራውም ያረፉ እንዳይሆኑ፥ አኗኗራቸውም በሰላም እንዳይሆን በተለያዩ የሚያስደነግጡ መከራዎች ሳሉ ኀዘንንና ድንጋጤን ያመጣባቸዋል።"
                        }
                    ]
                }
            ]
        },
        {
            "chapter": 7,
            "sections": [
                {
                    "title": null,
                    "verses": [
                        {
                            "verse": 1,
                            "text": "ዳዊት፥ “በእግዚአብሔር አመንሁ፤ አልፈራም፤ ሰው ምን ያደርገኛል” ብሎ እንደ ተናገረ በእግዚአብሔር በሚያምኑ ሰዎች ግን ፍርሀትና ድንጋጤ የለባቸውም።"
                        },
                        {
                            "verse": 2,
                            "text": "ዳግመኛም አለ፥ “አርበኞች ቢከቡኝ፥ እኔ በእርሱ አመንሁ፤ እግዚአብሔርን አንዲት ነገር ለመንሁት፤ እርስዋንም እፈልጋለሁ፥ በእርሱም ያመነ ለዘለዓለሙ በሕይወት ይኖራል፥ ከክፉ ነገርም የተነሣ አይፈራም።”"
                        },
                        {
                            "verse": 3,
                            "text": "በእግዚአብሔር አምኖ ያፈረ ሰው ማን ነው? ጠርቶትስ ቸል ያለው ማን ነው?"
                        },
                        {
                            "verse": 4,
                            "text": "“የወደደኝን እወደዋለሁ፤ ያከበረኝንም አከብረዋለሁ፤ ወደ እኔ የተመለሰውንም እጠብቀዋለሁ” ብሏልና እርሱን ተስፋ አድርጎ ያፈረ ሰው ማን ነው?"
                        },
                        {
                            "verse": 5,
                            "text": "የባልቴቲቱን ሰውነት አድኑ፤ በክፉ ነገር ከሚቃወማችሁ ሁሉ እግዚአብሔር ያድናችሁ ዘንድ አድኗቸው፤ ጠብቋቸውም፤ ከእናንተም በኋላ ልጆቻችሁን ያድናቸዋል፤ የጻድቃን ልጆች ይባረካሉና፤ አትርፈውም ይሰጣሉ እንጂ እህልን አይቸገሩም።"
                        }
                    ]
                }
            ]
        },
        {
            "chapter": 8,
            "sections": [
                {
                    "title": null,
                    "verses": [
                        {
                            "verse": 1,
                            "text": "ኢዮብ በእግዚአብሔር አመነ፤ ፈጣሪው እግዚአብሔርን ማመስገንን ቸል አላለምና የአዳም ልጆች ጠላት ዲያብሎስ ካመጣበት መከራውም ሁሉ አዳነው፤ በደረሰበትም መከራ ልቡን አላሳዘነም፤ ነገር ግን “እግዚአብሔር ሰጠ፤ እግዚአብሔርም ነሳ፤ እግዚአብሔርም እንደ ወደደ ሆነ፤ በሁሉም በሰማይና በምድር የእግዚአብሔር ስሙ የተመሰገነ ይሁን” አለ።"
                        },
                        {
                            "verse": 2,
                            "text": "እግዚአብሔርም የኢዮብ ልቡ ንጽሕት እንደ ሆነች ባየው ጊዜ፥ እግዚአብሔር በብዙ ክብር ተቀበለው።"
                        },
                        {
                            "verse": 3,
                            "text": "ከቀደመ ገንዘቡ ይልቅ የሚበዛ ገንዘብንም ሰጠው፤ እጅግ ትዕግሥተኛ ሆኗልና፥ የደረሰበትን መከራ ሁሉ ስለ መታገሡ ከቍስሉ ፈወሰው።"
                        },
                        {
                            "verse": 4,
                            "text": "እንዲሁም እናንተ ወደ እናንተ ከሚላኩ ጠላቶች ብትታገሡ ብፁዓን ትሆናላችሁ።"
                        },
                        {
                            "verse": 5,
                            "text": "ታገሡ፤ እግዚአብሔር ከሚጠሏችሁ ሰዎች ለእናንተና ከእናንተም በኋላ ለልጆቻችሁና ለልጅ ልጆቻችሁ መጠጊያ ይሆናችሁ ዘንድ ከመጣባችሁ መከራ የተነሣ ልቡናችሁን አታሳዝኑ፤"
                        },
                        {
                            "verse": 6,
                            "text": "እመኑት፥ እርሱም መጠጊያ ይሆናችኋል፤ ጥሩት፥ ይሰማችኋልም፤ ተስፋ አድርጉት፥ እርሱም ይቅር ይላችኋል፤ ለምኑት፥ እርሱም አባት ይሆናችኋል።"
                        },
                        {
                            "verse": 7,
                            "text": "አስቴርንና መርዶክዮስን፥ ዮዲትንና ጌዴዎንንም፥ ባርቅንና ዲቦራንም፥ ሶምሶምንና ዮፍታሔንም፥"
                        },
                        {
                            "verse": 8,
                            "text": "በእግዚአብሔር ለማመን የጨከኑ ጠላቶቻቸውም ድል ያልነሷቸው እንደነርሱ ያሉ ሌሎችንም አስቡ።"
                        },
                        {
                            "verse": 9,
                            "text": "እግዚአብሔር እውነተኛ ነውና፥ ፊት አይቶም አያዳላምና በእነርሱ ላይ ክፉ ያደርጉ ዘንድ የወደዱ ክፉውን ተቀበሉ፤ የሚፈሩትንና ጽድቅን የሚያደርጉትን ሁሉ ግን ነፍሶቻቸውን ይጠብቃል፤ ክብርንና ባለሟልነትንም ይሰጣቸዋል።"
                        },
                        {
                            "verse": 10,
                            "text": "በመግባታቸውና በመውጣታቸው፥ በሞታቸውና በሕይወታቸው፤ በመቀመጣቸውና በመነሣታቸውም ደስ ያሰኛቸዋል፤ እርሱ ያድናልና፥ ይገድላልምና።"
                        },
                        {
                            "verse": 11,
                            "text": "እርሱ ይገርፋል፤ ይቅርም ይላል።"
                        },
                        {
                            "verse": 12,
                            "text": "እርሱ ያደኸያል፤ ባለ ጸጋም ያደርጋል፤ እርሱ ያዋርዳል፥ ያከብራልም።"
                        }
                    ]
                }
            ]
        },
        {
            "chapter": 9,
            "sections": [
                {
                    "title": null,
                    "verses": [
                        {
                            "verse": 1,
                            "text": "በሰማይም ያለ ቢሆን፥ በምድርም ያለ ቢሆን፥ ረቂቅም ቢሆን፥ ግዙፍም ቢሆን ሁሉም የእርሱ ነው፤ ሁሉም በሥርዐቱ ጸንቶ ይኖራል።"
                        },
                        {
                            "verse": 2,
                            "text": "ከዓለሙ ሁሉ ፈጣሪ ሕግና ትእዛዝ የሚተላለፍ የለም፤ በሰማይ የሚበር የንስር ፍለጋ ቢሆን፥ ወደ ወደደበት መሄጃውን እርሱ ያዝዛል።"
                        },
                        {
                            "verse": 3,
                            "text": "የእባብንም ጎዳና በዓለት ውስጥ እርሱ ወደ ወደደበት ያዝዛል፤ የመርከብንም ጎዳና በባሕር ውስጥ ከእግዚአብሔር ብቻ በቀር ጎዳናውን የሚያውቀው የለም።"
                        },
                        {
                            "verse": 4,
                            "text": "የጻድቅም ነፍስ፥ የኃጥእም ነፍስ ብትሆን፥ ከሥጋዋ ከተለየች በኋላ ከእግዚአብሔር ብቻ በቀር ነፍስ የምትሄድበትን ጎዳና የሚያውቅ የለም።"
                        },
                        {
                            "verse": 5,
                            "text": "በምድረ በዳ ወይም በተራራም ትዞር እንደ ሆነ የምትዞርበትን ማን ያውቃል? እንደ ወፍም ትበር እንደ ሆነ፥ በተራራውም ንቃቃት ላይ እንደሚወርድ እንደ አርሞንኤም ጠል ትሆን እንደ ሆነ፥"
                        },
                        {
                            "verse": 6,
                            "text": "እንደ ጥቅል ነፋስም ትሆን እንደ ሆነ፥ ጎዳናውን እንደሚያቀና መብረቅም ትሆን እንደ ሆነ፥"
                        },
                        {
                            "verse": 7,
                            "text": "በጥልቁ ላይም እንደሚያበሩ ከዋክብት ትሆን እንደ ሆነ፥ በጥልቁ መካከል እንደሚከመር እንደ ባሕር ዳር አሸዋም ትሆን እንደ ሆነ፥"
                        },
                        {
                            "verse": 8,
                            "text": "በባሕሩም ጥልቅ ዳርቻ እንደ ጸና እንደ አድማስ ድንጋይም ትሆን እንደ ሆነ፥ በውኃ መፍሰሻ እንደ በቀለች፥ የአማረ ፍሬዋንም እንደምትሰጥ ዛፍ ትሆን እንደ ሆነ፥"
                        },
                        {
                            "verse": 9,
                            "text": "ዋዕየ ፀሐይ እንደሚያቃጥለው፥ ነፋስም አንሥቶ ወደ አልበቀለበት ወደ ሌላ ቦታ እንደሚወስደው፥ ፍለጋውም እንደማይገኝ እንደ መቃ ትሆን እንደ ሆነ፥ ፍለጋው እንደማይገኝ እንደ ጉም ሽንትም ትሆን እንደ ሆነ ማን ያውቃል?"
                        },
                        {
                            "verse": 10,
                            "text": "የእግዚአብሔርንስ መንገድ ማን ያውቃል? መካሮቹስ እነማን ናቸው? ከማንስ ጋር መከረ?"
                        },
                        {
                            "verse": 11,
                            "text": "የእግዚአብሔር አሳቡ ከሰው የተሰወረ ነውና ፍለጋውን ማን ይከተላል?"
                        },
                        {
                            "verse": 12,
                            "text": "የእግዚአብሔርን ምክሩንና ጥበቡን መመርመር የሚችል ማን ነው? እርሱ ምድርን በውኃ ላይ መሥርትዋታልና፥ ያለካስማም አጽንትዋታልና፥ በፍጹም ጥበቡም ሰማይን በነፋስ አጸናው፤ ተባዕታዊውንም ውኃ እንደ ድንኳን ዘረጋው።"
                        },
                        {
                            "verse": 13,
                            "text": "ደመናትንም በምድር ላይ ዝናምን ያዘንሙ ዘንድ አዘዛቸው፤ ሣርንም ያበቅላል፤ በእግዚአብሔርም በአንድነት ደስ ይለን ዘንድ ለሰው ምግብ ሊሆኑ ቍጥር የሌላቸው ፍሬዎችን ያበቅላል።"
                        },
                        {
                            "verse": 14,
                            "text": "እግዚአብሔር ለሰው ልጆች በረከቱን ሁሉ፥ ደስታውንና ጥጋቡንም ይሰጣቸዋል ይኸውም ጠግበው ከምድር ፍሬ የሰጣቸውን እግዚአብሔርን ያመሰግኑት ዘንድ ነው።"
                        },
                        {
                            "verse": 15,
                            "text": "የአማረ መጐናጸፊያንም ያለበሳቸውን፥ የሚፈለገውንም በረከት ሁሉ፥ የእግዚአብሔርን ፈቃድ ለሚፈጽሙ ሰዎች የተሰጠ ደስታውንና ተድላውንም ይሰጣቸዋል።"
                        },
                        {
                            "verse": 16,
                            "text": "የእግዚአብሔርንም ትእዛዝ ለሚጠብቁ፥ ለአባቶቻቸው በአዘጋጀው ማደሪያ በሰማያት ክብርንና መወደድን ደስታንም ይሰጣቸዋል።"
                        },
                        {
                            "verse": 17,
                            "text": "በአምልኮቱና በፍርዱ ለኖሩ፥ ሕጉን ይጠብቁ ዘንድ፥ ሥርዐቱንም ይሹ ዘንድ ለጠበቃቸውና ለመገባቸው፥ ለአሳደጋቸውና ለአከበራቸው፥ ከእርሱም ትእዛዝ ላልወጡ ክብርንና ሞገስን ይሰጣቸዋል፤ እኔም ጠላቶቻቸውን በማድከም፥ ሰውነታቸውንም በመጠበቅ እግዚአብሔር በዚህ ዓለም ለወዳጆቹ የሚያደርገውን አየሁ።"
                        },
                        {
                            "verse": 18,
                            "text": "ሁሉንም እንደ ለመኑት ይሰጣቸዋል፥ ፈቃዳቸውንም ይፈጽምላቸዋል፤ ከእግዚአብሔር ትእዛዝ አትውጡ፤ የእግዚአብሔርንም ፈቃድ ፈጽሙ።"
                        },
                        {
                            "verse": 19,
                            "text": "እንዳይቈጣባችሁ፥ በአንድ ጊዜም እንዳያጠፋችሁ፥ በቍጣውም እንዳይገርፋችሁ፥ ቀድሞ ከነበራችሁበት ከአባቶቻችሁ ርስትም እንዳትወጡ፥ ማደሪያችሁም እስከ ዘለዓለሙ ድረስ መውጫ በሌለበት በገሃነም እንዳይሆን ከትእዛዙና ከሕጉ አትውጡ።"
                        },
                        {
                            "verse": 20,
                            "text": "በእግዚአብሔር ፊት በቆማችሁ ጊዜ ሥራችሁ በጎ ይሆን ዘንድ ነፍሳችሁ ከሥጋችሁ ሳትለይ የፈጣሪያችሁን የእግዚአብሔርን ፈቃድ ጠብቁ።"
                        },
                        {
                            "verse": 21,
                            "text": "የሰማይና የምድር መንግሥት ለእርሱ ብቻ ነውና፤ ከሃሊነትም፥ መንግሥትም ለእርሱ ነውና፤ መራራትና ይቅር ማለትም ለእርሱ ብቻ ነው።"
                        },
                        {
                            "verse": 22,
                            "text": "እርሱ ባለጸጋ ያደርጋልና፤ ያደኸያልምና፥ ያዋርዳልና፥ ያከብራልምና።"
                        },
                        {
                            "verse": 23,
                            "text": "ዳዊትም ስለ እርሱ እንዲህ ብሎ ተናገረ፥ “ሰው ከንቱን ይመስላል፤ ዘመኑም እንደ ጥላ ያልፋል።"
                        },
                        {
                            "verse": 24,
                            "text": "አቤቱ፥ አንተ ግን ለዘለዓለም ትኖራለህ፤ ስም አጠራርህም ለልጅ ልጅ ነው።”"
                        },
                        {
                            "verse": 25,
                            "text": "ዳግመኛም እንዲህ አለ፥ “መንግሥትህ የዘለዓለም መንግሥት ነው፤ አገዛዝህም ለልጅ ልጅ ነው፥” አንተ መንግሥትን ከሳኦል ወስደህ ለዳዊት ሰጠህ።"
                        },
                        {
                            "verse": 26,
                            "text": "አንተን ግን የሚሾምህ የለም፤ አንተንም መሻር የሚችል የለም፤ አንተን ማየት የሚችል የለም፤ አንተ ግን ሁሉን ታያለህ።"
                        },
                        {
                            "verse": 27,
                            "text": "መንግሥትህም ለልጅ ልጅ ዘመንና ለዘለዓለም አይሻርም፤ እርሱን የሚገዛው የለም፤ እርሱ ግን ሁሉን ይገዛል፤ ሁሉንም ያያል።"
                        },
                        {
                            "verse": 28,
                            "text": "ያመሰግኑት ዘንድ ያለ ጥርጥርም በቀና ልቡና አምልኮቱን ያውቁ ዘንድ፥ ከፈጠራቸውና ከመገባቸው፥ ከአከበራቸውና ከአሳደጋቸው ከእግዚአብሔርም ብቻ በቀር ለሌሎች አማልክት የሚሰግዱ እንዳይሆኑ እርሱ ሰውን በመልኩና በምሳሌው ፈጥሮታልና ልብንና ኵላሊትን ይመረምራል።"
                        },
                        {
                            "verse": 29,
                            "text": "እነርሱ ግን የፈጠራቸውን እግዚአብሔርን ማምለክን እንቢ አሉ፤ ለድንጋይና ለእንጨት፥ የሰው እጅም ለሠራቸው ለብርና ለወርቅ ይሰግዳሉ።"
                        },
                        {
                            "verse": 30,
                            "text": "በዚያም በእግዚአብሔር ፊት ይቆም ዘንድ የመሥዋዕታቸው ጢስ ወደ ሰማይ እስኪወጣ ድረስ ይሠዉላቸዋል፤ ጣዖታቸውንም በማምለክ ሰለ ሠሩት ኀጢአታቸው ሁሉ ይከስሳቸዋል።"
                        },
                        {
                            "verse": 31,
                            "text": "የተማሩትንም የእግዚአብሔርን ትእዛዝ አልጠበቁም። ነገር ግን ለጣዖት መስገድን፥ የሚገባ ያይደለ የጐደፈ ሥራንም ሁሉ፥ በኮከብ ማሟረትን፥ ጥንቆላንና ጣዖት ማምለክን፥ ክፉ ፈቃድንና እግዚአብሔር የማይወድደውንም ሥራ ሁሉ ተማሩ።"
                        },
                        {
                            "verse": 32,
                            "text": "በእግዚአብሔርና በመላእክቱ ፊት እንዲመሰገኑ ከኀጢአትና ከበደል ሰውነታቸውን ያድኑ ዘንድ፥ እግዚአብሔርን ማመስገንን አልወደዱምና በጎ ሥራ በማጣት ይኸን ሁሉ ይሠራሉ።"
                        },
                        {
                            "verse": 33,
                            "text": "ከተቀበሩበትና አጥንቶቻቸው ከረገፉበት ከመቃብር ሁሉም በአንድነት በተነሡ ጊዜ፥ ነፍሳቸው በእግዚአብሔር ፊት ዕራቁትዋን ትቆማለች፤ ነፍሳቸውም ለደጋጎች ሰዎች በተዘጋጁ በብርሃን ቤቶች ትኖራለች።"
                        },
                        {
                            "verse": 34,
                            "text": "የኀጢአተኞች ሰዎች ነፍስ ግን በጨለማ ትኖራለች፤ መቃብራትም በተከፈቱ ጊዜ ሥጋዎች ይነሣሉ፤ ነፍሳትም ቀድሞ ወደ ተለዩአቸው ሥጋዎች ይመለሳሉ።"
                        },
                        {
                            "verse": 35,
                            "text": "ዕራቁታቸውን እንደ ተወለዱ በእግዚአብሔር ፊት ዕራቁታቸውን ይቆማሉ፤ ከሕፃንነታቸው ጀምሮ እስከዚያ ጊዜ የሠሩት ኀጢአታቸውም ይገለጣል።"
                        },
                        {
                            "verse": 36,
                            "text": "ኀጢአታቸውን በጫንቃቸው ይሸከማሉ፤ ጥቂትም ቢሆን፥ ብዙም ቢሆን፥ ኀጢአት ቢሠሩ እንደ ሠሩት ሥራቸው ይቀበላሉ።"
                        }
                    ]
                }
            ]
        },
        {
            "chapter": 10,
            "sections": [
                {
                    "title": null,
                    "verses": [
                        {
                            "verse": 1,
                            "text": "የሙታንን ትንሣኤ ከአላመንህ ሳይወለዱ ነፍሳት በክረምት ምን ያህል እንደሚነሡ ስማ፤ ቀድሞ እፍ እንዳለባቸው የእግዚአብሔር መንፈስ በእነርሱ ላይ ያርፋልና።"
                        },
                        {
                            "verse": 2,
                            "text": "እንዲሞቱም ቀድሞ በቃሉ ያዛቸዋል።"
                        },
                        {
                            "verse": 3,
                            "text": "ሥጋቸው ፈርሶ ሳለ እርሱ እንደ ወደደ ይነሣሉ፤ ዳግመኛም ይታደሳሉ።"
                        },
                        {
                            "verse": 4,
                            "text": "ዳግመኛም ዝናም በሚወርድ ጊዜ ምድርንም በሚአረካት ጊዜ ይነሣሉ፤ ቀድሞም እንደ ተሠራላቸው ይኖራሉ።"
                        },
                        {
                            "verse": 5,
                            "text": "በደማዊት ነፍስ ሕያዋን የሚሆኑትና በምድር ላይ የሚንቀሳቀስ፥ ውኃም የሚያስገኛቸው ሁሉ እርሱ አዝዞአልና ተፈጠሩ፤ የእግዚአብሔርም መንፈስ በውኃው ላይ ይሰፍፍ ነበርና፤ በመንፈሱና በቃሉም ደማዊት ነፍስ ትሰጣቸዋለች።"
                        },
                        {
                            "verse": 6,
                            "text": "ሙታን አይነሡም የምትል አንተ ልበ-ዕውር እስኪ ተመልከት፤ በመንፈሱና በቃሉ ያለ አባትና እናት ይፈጠራሉና፤ ጥበብ ካለህስ ሙታን በፈጣሪያቸው በእግዚአብሔር ቃል አይነሡም እንዴት ትላለህ?"
                        },
                        {
                            "verse": 7,
                            "text": "አንተስ ንስሓ ግባ፤ ወደ እምነትህም ተመለስ፤ በመቃብር ኣመድና ትቢያ የሆኑ ሙታን በእግዚአብሔር ቃል ይነሣሉና።"
                        },
                        {
                            "verse": 8,
                            "text": "ቀድሞ ቃሉ እንደ ተናገረ ከእግዚአብሔር በተገኘ በይቅርታ ጠል ይነሣሉ፤ ያም ቃል ሁሉን ዞሮ ሙታንን እንደ ወደደ ያስነሣቸዋል።"
                        },
                        {
                            "verse": 9,
                            "text": "ተነሥተህም በፊቱ እንደምትቆም ዕወቅ፤ እንደ አሳብህም በመቃብር የምትቀር አይምሰልህ።"
                        },
                        {
                            "verse": 10,
                            "text": "እንዲህ አይደለም፥ በምድር እንደ ሠራኸው ሥራ በጎም ቢሆን፥ ክፉም ቢሆን፥ ተነሥተህ ዋጋህን ትቀበላለህ፤ ይህች የፍዳ ቀን ናትና።"
                        },
                        {
                            "verse": 11,
                            "text": "በትንሣኤም ጊዜ በሠራኸው ኀጢአትህ ሁሉ ፍዳህን ትቀበላለህ፤ ከሕፃንነትህ ጀምሮ እስከዚያ ጊዜ ድረስ የተጻፈ ዕዳህን ትጨርሳለህ፤ ኀጢአትህንም ትክድ ዘንድ እንደዚህ ዓለም ሥራ በኀጢአትህ የምታመካኘው ምክንያት የለህም።"
                        },
                        {
                            "verse": 12,
                            "text": "ሐሰተኛ ቃልህን በፊትህ እውነት እንደምታደርገው፥ የተናገርኸው ሐሰቱንም ነገር እውነት እንደምታደርገው፥ በዚያ የምታመካኘው ምክንያት የለህም።"
                        },
                        {
                            "verse": 13,
                            "text": "እርሷ የሠራኸውን ክፉ ሥራህን ሁሉ የምታውቅብህ ስለሆነ በፈጣሪዋ በእግዚአብሔር ፊትም የምትገልጥብህ ስለ ሆነ የእግዚአብሔር ቃሉ በአንተ አድሮ ይናገርብሃልና።"
                        },
                        {
                            "verse": 14,
                            "text": "በዚያም ስለ ሠራኸው ኀጢአትህ ታፍራለህ፤ በመልካም ሥራቸው ከሚመሰገኑ ጋር ትመሰገን ዘንድ ነው እንጂ በፍርድ ቀን በመላእክትና በሰዎች ፊት እንዳታፍር ወደዚያ ሳትደርስ በዚህ ንስሓ ለመግባት ፍጠን።"
                        },
                        {
                            "verse": 15,
                            "text": "ከመላእክት ጋራ እግዚአብሔርን የሚያመሰግኑ ያለ ኀፍረት ከፈጣሪያቸው ዋጋቸውን ይቀበላሉ፤ ደስም ይላቸዋል፤ ነገር ግን በሥጋህ በሕይወት ሳለህ በጎ ሥራን ካልሠራህ ከጻድቃን ጋር እድል የለህም።"
                        },
                        {
                            "verse": 16,
                            "text": "ዕውቀት ሳለህ፥ ዋጋና ገብያም ሳለህ አልተዘጋጀህምና፥ ገንዘብም ሳለህ ለተራበው አላጐረስኸውምና የማይረባ ጸጸት ይሆንብሃል።"
                        },
                        {
                            "verse": 17,
                            "text": "ልብስም ሳለህ የታረዘውን አላለበስኸውምና፥ ሥልጣንም ሳለህ የተበደለውን አላዳንኸውምና።"
                        },
                        {
                            "verse": 18,
                            "text": "ዕውቀትም ሳለህ ተመልሶ ንስሓ ይገባ ዘንድ፥ ቀድሞ ባለማወቅ የሠራውንም ኀጢአቱን እግዚአብሔር ይቅር ይለው ዘንድ ኃጥኡን ሰው አላስተማርኸውምና፥ ድል መንሣትንም ትችል ዘንድ ኀይል ሳለህ ከሚጣሉህ ከአጋንንት ጋር አልተዋጋህም።"
                        },
                        {
                            "verse": 19,
                            "text": "ጽናትም ሳለህ በሥጋ ያለ የሕፃንነትህን ኀይል ታደክም ዘንድ በዓለም ያለ ሥጋን ለማስደሰት ያይደለ ለጽድቅ ራስህን ታስገዛ ዘንድ አልጾምህም፤ አልጸለይህምም።"
                        },
                        {
                            "verse": 20,
                            "text": "በዓለም በአለ ደስታ፥ በጣፋጭ ምግቦችና በማለፊያ መጠጥ አይደለም፤ በቀጭን ልብስም በወርቅና በብር በማጌጥም አይደለም።"
                        },
                        {
                            "verse": 21,
                            "text": "በከበሩ በሕንደኬ ዕንቍዎች፥ በጳዝዮንና በመረግድ አይደለም፤ ይህ የሚገባ የሰው ጌጥ አይደለም።"
                        },
                        {
                            "verse": 22,
                            "text": "ለሰውስ ጌጡ ንጽሕና፥ ጥበብና ዕውቅት፥ ያለ መቅናትና ያለ ምቀኝነት፥ ያለ መጠራጠርና ያለ ጠብ በሚገባ መዋደድ ነው።"
                        },
                        {
                            "verse": 23,
                            "text": "ባልንጀራህን እንደ ራስህ እየወደድህ፥ ክፉ ባደረገብህ ሰውም ክፉ ነገር ሳታደርግ፥ መከራውን ለታገሡ ሰዎች ወደ ተሰጠ ማደሪያም ትገባ ዘንድ፥ ቅድስት ምድርን በትዕግሥትና በዕውቀት፥ በትንሣኤም ጊዜ መንግሥተ ሰማይን ተስፋ በማድረግ ከወረስዋት ሰዎች ጋር ዋጋህን ይሰጥህ ዘንድ ነው።"
                        },
                        {
                            "verse": 24,
                            "text": "“ከሞትን በኋላ አንነሣም” አትበሉ፤ ይኽን የሚናገሩና የሚያስቡ ሰዎችን በትንሣኤ ጊዜ እንዳይድኑ ዲያብሎስ ተስፋ ያስቈርጣቸዋልና፥ ትንሣኤም በደረሰችባቸው ጊዜ ያውቃሉ፤ ኀጢአታቸውን ያስብባቸው ዘንድ ባለ ማወቅ ኀጢአት የሠሩ ሰዎች በትንሣኤ ጊዜ ፈጽመው ያዝናሉ፤ በዚያች ቀን እንደሚነሡ አላመኑበትምና።"
                        },
                        {
                            "verse": 25,
                            "text": "ስለዚህም በምድር ላይ እንደ ሠሩት ሥራቸው ክፋት ይወቀሳሉ፤ በሥጋ በአንድነት የሚነሡባትን የካዷትንም ትንሣኤ ያዩአታል።"
                        },
                        {
                            "verse": 26,
                            "text": "ሥራቸውንም ስላላሳመሩ ያንጊዜ ያለቅሳሉ፤ ቢቻላቸውስ በዚያ የሚያለቅሱ እንዳይሆኑ፥ በዚህ ዓለም ቢያለቅሱ በተሻላቸው ነበር።"
                        },
                        {
                            "verse": 27,
                            "text": "በዚህ በፈቃዳችን ካላለቀስን፥ በዚያ ያለፈቃዳችን ያስለቅሱናል፤ በዚህ ንስሓን ካላዘጋጀን፥ በዚያ የማይረባና የማይጠቅም ጩኸትንና ልቅሶን እናዘጋጃለን።"
                        },
                        {
                            "verse": 28,
                            "text": "ከሞት ወደ ሕይወት፥ ከምታልፍ ከዚህች ዓለምም ወደ ላይኝ`ዋ መንግሥተ ሰማይ፥ ከዚች ምድራዊት ብርሃንም ወደ ሰማያዊት ብርሃን ትሸጋገሩ ዘንድ መልካም ሥራን አዘጋጁ።"
                        },
                        {
                            "verse": 29,
                            "text": "የሙታን ትንሣኤን ከሚያምኑ ሰዎች ጋር በማያልቅ ደስታ በመንግሥተ ሰማይ ደስ ይልህ ዘንድ በምድር ያለች ደስታን እንቢ በላት፤ ከዛሬ ጀምሮ እስከ ዘለዓለም አሜን።"
                        }
                    ]
                }
            ]
        }
    ]
}